\mt1 རྒྱལ་སྲས་ལག་ལེན་གྱི་འགྲེལ་པ་གཞུང་དང་གདམས་ངག་ཟུང་འཇུག་བདུད་རྩིའི་བུམ་བཟང་ཞེས་བྱ་བ་བཞུགས་སོ།།
\mt2 སྦྱོར་བ་མཆོད་པར་བརྗོད་ཅིང་བརྩམ་པར་དམ་བཅའ་བ། 
\b
\q1 སྙིང་སྟོབས་ཆེན་པོས་མཁའ་ཁྱབ་འགྲོ་བ་ཀུན། །
\q1 བྱང་ཆུབ་ཆེན་པོར་བཀྲི་བའི་ཁུར་ཁྱེར་ནས། །
\q1 གོ་འཕང་ཆེན་པོར་བྱོན་དང་འབྱོན་འགྱུར་བའི། །
\q1 དཔའ་བོ་ཆེན་པོ་སྲས་དང་བཅས་ལ་འདུད། །
\b
\q1 
\q1 རྟག་ཏུ་ཐུགས་རྗེ་ཆེན་པོའི་སྤྱན་རས་ཀྱིས། །
\q1 འགྲོ་ལ་གཟིགས་པའི་དམ་བཅའ་མི་འདོར་བའི། །
\q1 འཕགས་པ་མཆོག་དེའི་རྣམ་རོལ་ཆོས་ཀྱི་རྗེ། །
\q1 རྒྱལ་སྲས་ཐོགས་མེད་ཞབས་ལ་གུས་ཕྱག་འཚལ། །
\b
\q1 
\q1 རྒྱལ་དང་རྒྱལ་བའི་སྲས་པོ་ཇི་སྙེད་ཀུན། །
\q1 གཤེགས་ཤིང་གཤེགས་པར་འགྱུར་བའི་འཇུག་ངོགས་མཆོག །
\q1 བདེ་ནས་བདེ་བར་བགྲོད་པའི་ལམ་བཟང་དེའི། །
\q1 ལག་ལེན་ལག་ཏུ་བསྟར་ཚུལ་འདི་ན་འཆད། །
\b
\m གཅིག །མཆོད་པར་བརྗོད་པ། དེ་ལ་རྒྱལ་བའི་སྲས་ཐོགས་མེད་བཟང་པོ་དཔལ་གྱིས་མཛད་པའི་རྒྱལ་སྲས་ལག་ལེན་འདི་འཆད་པ་ལ་གསུམ། མཆོད་པར་བརྗོད་ཅིང་བརྩམ་པར་དམ་བཅའ་བ། བརྩམ་བྱ་བསྟན་བཅོས་ཀྱི་རང་བཞིན། མཇུག་གི་དོན་བསྡུ་བའོ། །དང་པོ་ལ་གཉིས། མཆོད་པར་བརྗོད་པ༑ རྩོམ་པར་དམ་བཅའ་བའོ། །དང་པོ་ལ་བསྟན་བཤད་གཉིས་ལས། 
\b
\m དང་པོ་ནི། ན་མོ་ལོ་ཀེ་ཤྭ་རཱ་ཡ། ཞེས་གསུངས། དོན་ནི། འཇིག་རྟེན་དབང་ཕྱུག་ལ་ཕྱག་འཚལ་ལོ། །ཞེས་པའོ། །
\b
\v 1 གཉིས་པ་ནི། ཞེས་གསུངས། དོན་ནི། མཁྱེན་པའི་ཡེ་ཤེས་གང་གིས་ཤེས་བྱའི་ཆོས་ཀུན་འགྲོ་འོང་རྟག་ཆད་ཡོད་མེད་གཅིག་ཐ་དད་སོགས་སྤྲོས་པའི་མཐའ་བརྒྱད་གང་དུའང་གྲུབ་པ་མེད་པའི་གནས་ལུགས་དེ་ཁོ་ན་ཉིད་ཇི་ལྟ་བར་གཟིགས་ཀྱང་། བརྩེ་བ་སྙིང་རྗེ་ཆེན་པོའི་དབང་གིས་འགྲོ་བའི་དོན་ལ་མཐའ་གཅིག་ཏུ་བརྩོན་པར་མཛད་པའི་བླ་མ་མཆོག་རང་ལ་ཐེག་ཆེན་གྱི་ལམ་སྟོན་པ་པོ་དང༑ སངས་རྒྱས་ཐམས་ཅད་ཀྱི་སྙིང་རྗེའི་རང་གཟུགས་འཕགས་པ་སྤྱན་རས་གཟིགས་ཞེས་འགྲོ་བ་མགོན་མེད་རྣམས་ཀྱི་མགོན་དུ་གྱུར་པ་དབྱེར་མི་ཕྱེད་པ་དེ་ལ། དུས་རྟག་ཏུ་སྒོ་གསུམ་གུས་པས་བཏུད་དེ་ཕྱག་འཚལ་ལོ། །ཞེས་པའོ། །གཉིས། བརྩམ་པར་དམ་བཅའ་བ། 
\b
\v 2 གཉིས་པ་ནི། ཞེས་གསུངས། དོན་ནི། གནས་སྐབས་ཀྱི་ཕན་པ་དང་། མཐར་ཐུག་གི་བདེ་བའི་འབྱུང་གནས་སུ་གྱུར་པའི་རྫོགས་པའི་སངས་རྒྱས་རྣམས་རྒྱུ་གང་ལས་བྱུང་ན། སློབ་པ་ལམ་གྱི་གནས་སྐབས་སུ་ཐེག་པ་ཆེན་པོའི་དམ་པའི་ཆོས་ཚུལ་བཞིན་དུ་བསྒྲུབས་པ་ལས་བྱུང་བ་ཁོ་ན་སྟེ། དེ་ཡང་ཇི་ལྟར་ཞེ་ན། དེ་ནི་ཐོག་མར་སྙིང་རྗེ་ཆེན་པོའི་རྩ་བ་ཅན་གྱི་སེམས་བསྐྱེད་ཅིང་། དེ་ནས་སྦྱིན་སོགས་ཐབས་ཀྱི་ཆ་དང་། ཆོས་རྣམས་རང་བཞིན་མེད་པར་རྟོགས་པའི་ཤེས་རབ་ཀྱི་ཆ་སྟེ་ཕྱིན་དྲུག་གིས་བསྡུས་པའི་ཚོགས་གཉིས་གསོག་ཚུལ་སོགས་དེའི་ལག་ལེན་ཤེས་པ་ཁོ་ན་ལ་རག་ལས་པས་ན། སངས་རྒྱས་འཐོབ་ཕྱིར་དུ་ཐེག་ཆེན་གྱི་ལམ་ལ་སློབ་པར་འདོད་པ་རྣམས་ཀྱི་དོན་དུ་རྒྱལ་སྲས་རྣམས་ཀྱིས་བསམ་སྤྱོད་ལ་སློབ་ཚུལ་གྱི་ལག་ལེན་ཐེག་ཆེན་བྱང་ཆུབ་སེམས་དཔའི་སྡེ་སྣོད་དགོངས་འགྲེལ་དང་བཅས་པ་ལས་འབྱུང་བ་རྣམས་བཤད་པར་བྱའོ་ཞེས་དམ་བཅའ་མཛད་པའོ། །
\b
དེ་ལྟར་ཡང་རྣམ་སྣང་མངོན་བྱང་ལས། གསང་བ་པའི་བདག་པོ་ཐམས་ཅད་མཁྱེན་པའི་ཡེ་ཤེས་ནི་སྙིང་རྗེའི་རྩ་བ་ལས་བྱུང་བ་ཡིན། བྱང་ཆུབ་ཀྱི་སེམས་ཀྱི་རྒྱུ་ལས་བྱུང་བ་ཡིན། ཐབས་ཀྱིས་མཐར་ཕྱིན་པ་ཡིན་ནོ། །ཞེས་དང་། རིན་ཆེན་ཕྲེང་བ་ལས། བདག་ཉིད་དང་ནི་འཇིག་རྟེན་འདིས། །བླ་མེད་བྱང་ཆུབ་འཐོབ་འདོད་ན། །དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང་། །ཕྱོགས་མཐས་གཏུགས་པའི་སྙིང་རྗེ་དང་། །གཉིས་ལ་མི་རྟེན་ཡེ་ཤེས་ལགས། །ཞེས་གསུངས། སེམས་དཔའ་ཆེན་པོ་འདིས་རྒྱལ་སྲས་རྣམས་ཀྱི་ལག་ལེན་གཞན་ལ་འཆད་ནུས་པའི་རྒྱུ་མཚན་ནི། བཤེས་གཉེན་དུ་མ་བསྟེན་ཞིང་ཐེག་ཆེན་གྱི་གཞུང་ལུགས་རྒྱ་མཚོ་ལྟ་བུ་ལ་མཁས་པར་སྦྱངས་པ་དང་། ལྷག་པའི་ལྷས་ཞལ་གཟིགས་པ་སོགས་བསྟན་བཅོས་འདི་ལྟ་བུ་རྩོམ་པའི་རྒྱུ་ཚོགས་ཐམས་ཅད་ཚང་བ་དང༌། ཁྱད་པར་རང་ཉིད་ཀྱིས་རྒྱལ་སྲས་ཀྱི་སྤྱོད་པ་རྣམས་ལ་ཚུལ་བཞིན་བསླབ་པར་མཛད་པའི་ཚུལ་སོགས་རྣམ་ཐར་ལས་འབྱུང་བ་ལྟར་གྱི་ཕྱིར་རོ། །
\b
\v 3 དངོས་གཞི་བརྩམ་བྱ་བསྟན་བཅོས་ཀྱི་རང་བཞིན་བཤད་པ། གཅིག །སྔོན་འགྲོ་ཆོས་ལ་འཇུག་ཚུལ་བཤད་པ། ༡ རྙེད་དཀའི་དལ་འབྱོར་དོན་ཡོད་པར་བྱ་བ། གཉིས་པ་བསྟན་བཅོས་ཀྱི་རང་བཞིན་ལ་གཉིས། སྔོན་འགྲོ་ཆོས་ལ་འཇུག་ཚུལ། དངོས་གཞི་སྐྱེས་བུ་གསུམ་གྱི་ལམ་བསྟན་པའོ། །དང་པོ་ལ་བདུན་ལས། དང་པོ་རྙེད་དཀའི་དལ་འབྱོར་དོན་ཡོད་པར་བྱ་བ་ནི། ཞེས་གསུངས། དོན་ནི། མི་ཁོམ་པའི་གནས་བརྒྱད་དུ་མ་སྐྱེས་པའི་དལ་བ་བརྒྱད་དང༌། ཆོས་སྒྲུབ་པའི་མཐུན་རྐྱེན་རང་ངོས་ནས་ཚང་བའི་རང་འབྱོར་ལྔ་དང་། གཞན་ངོས་ནས་ཚང་བའི་གཞན་འབྱོར་ལྔ་སྟེ་འབྱོར་བ་བཅུ་ཚང་བའི་ལུས་རྟེན་གྲུ་ཆེན་པོ་ལྟ་བུ་འདི། དཔེ་གྲངས་རྒྱུ་གསུམ་གྱི་སྒོ་ནས་རྙེད་དཀའ་ཞིང་། རྙེད་ན་དོན་ཆེན་པོ་ཐར་པ་དང་ཐམས་ཅད་མཁྱེན་པ་གང་བསྒྲུབ་ཀྱང་སྒྲུབ་ནུས་པ་ཐོབ་པའི་དུས་འདིར་དོན་མེད་དང་དོན་ཆུང་གི་སྒོ་ནས་ཆུད་ཟོས་སུ་མི་གཏོང་བར་བདག་གཞན་ཐམས་ཅད་འཁོར་བའི་རྒྱ་མཚོ་ཆེན་པོ་ལས་བསྒྲལ་བར་བྱ་བའི་ཆེད་དུ། ཉིན་དང་མཚན་མོའི་གནས་སྐབས་ཐམས་ཅད་དུ་ཅུང་ཟད་ཀྱང་གཡེལ་བ་མེད་པར་དུས་རྟག་ཏུ་ནི། ཐེག་པ་ཆེན་པོའི་དགེ་བའི་བཤེས་གཉེན་གྱི་དྲུང་དུ་གདམས་པ་ཟབ་མོ་ཉན་པ་དང་། དེའི་དོན་རིགས་པ་རྣམ་པ་བཞིའི་སྒོ་ནས་བརྟགས་ཤིང་སེམས་པ་དང་ཚུལ་བཞིན་ཡིད་ལ་བྱས་ཏེ་བསྒོམ་པ་ནི་རྒྱལ་སྲས་རྣམས་ཀྱིས་དལ་འབྱོར་ལ་སྙིང་པོ་ལེན་ཚུལ་གྱི་ལག་ལེན་ཡིན་ནོ། །ཞེས་པའོ། །
\b
གཞན་ཡང་སྡོང་པོ་བཀོད་པ་ལས། མིར་གྱུར་པ་ཡང་རྙེད་པར་དཀའ། དལ་བ་ཕུན་སུམ་ཚོགས་པ་རྣམ་པར་དག་པའང་རྙེད་པར་དཀའ། ཞེས་སོགས་དང་། སྤྱོད་འཇུག་ལས། དལ་འབྱོར་འདི་ནི་རྙེད་པར་ཤིན་ཏུ་དཀའ། །སྐྱེས་བུའི་དོན་སྒྲུབ་ཐོབ་པར་གྱུར་པ་ལ། །ཞེས་དང་། མི་ཡི་གྲུ་ལ་རྟེན་ནས་ནི། །སྡུག་བསྔལ་ཆུ་བོ་ཆེ་ལས་སྒྲོལ། །ཞེས་དང་། བཤེས་སྤྲིངས་ལས། མི་ཉིད་ཆེས་ཐོབ་དཀའ་བས་མི་དབང་གིས། །དམ་ཆོས་སྤྱད་པས་དེ་འབྲས་མཆིས་པར་མཛོད། །ཅེས་གསུངས་པ་སོགས་ཀྱི་དོན་ལྟར། འདིར་ཡང་། དལ་འབྱོར་ཞེས་པས་དལ་འབྱོར་རང་གི་ངོ་བོ་བསྟན་ལ། གྲུ་ཆེན་ཞེས་པ་དང༌། འཁོར་བའི་མཚོ་ལས་བསྒྲལ་བྱའི་ཕྱིར། །ཞེས་པས་དལ་འབྱོར་དོན་ཆེ་བར་བསྟན་ཏེ། སྐྱེས་བུའི་འདོད་པའི་དོན། མངོན་མཐོ་ལྷ་མི། ངེས་ལེགས་ཐར་པ། ངེས་ལེགས་མཆོག་ཐམས་ཅད་མཁྱེན་པ་གང་བསྒྲུབ་ཀྱང་རྟེན་འདིས་སྒྲུབ་ནུས་པའོ། །རྙེད་དཀའ་ཞེས་པས་དཔེ་གྲངས་རྒྱུ་སོགས་ཀྱི་སྒོ་ནས་རྙེད་དཀའ་བར་བསྟན་ལ། ཉིན་དང་མཚན་དུ་གཡེལ་བ་མེད་པར་ནི། །ཉན་སེམས་སྒོམ་པ་ཞེས་པས་རྙེད་པ་ལ་སྙིང་པོ་ལེན་ཕྱིར་ཆོས་ལ་འབད་དགོས་པ་བསྟན་ཏོ། །ད་རེས་མ་འབད་ན་ཕྱི་ནས་རྟེན་འདི་འདྲ་འཐོབ་དཀའ་བ་ནི་རྩ་ཚིག་གིས་མ་ཟིན་ཡང༑ སྤྱོད་འཇུག་ལས། གལ་ཏེ་འདི་ལ་ཕན་པ་མ་བསྒྲུབས་ན། །ཞེས་སོགས་དང་། གྲུ་འདི་ཕྱི་ནས་རྙེད་དཀའ་བས། །ཞེས་སོགས་ལྟར་རོ། །
\b
གཞན་ཡང་མཉམ་མེད་ཇོ་བོ་ཆེན་པོ་ཨ་ཏི་ཤས༑ དལ་འབྱོར་ཕུན་སུམ་ཚོགས་པའི་ལུས། །ཤིན་ཏུ་རྙེད་དཀའ་རྙེད་གྱུར་ཅིང་། །ཕྱིས་ཀྱང་ཤིན་ཏུ་རྙེད་དཀའ་བས། །སྒྲུབ་ལ་འབད་པས་དོན་ཡོད་བྱ། །ཞེས་དང་། འབྲོམ་སྟོན་པས་ཀྱང་། རྟེན་དལ་འབྱོར་འདི་ནི་ཤིན་ཏུ་རྙེད་པར་དཀའ། །རྗེ་སངས་རྒྱས་བསྟན་དང་མཇལ་བ་དེ་བས་དཀོན། །ཁྱེད་རྙེད་དཀའི་དལ་འབྱོར་ཆུད་ཟོས་མ་བྱེད་ཅིག །ཅེས་གསུངས་ཤིང་། སྤྱན་སྔ་བ་ལ་དལ་བ་འབྱོར་བ་མི་ལུས་ཐོབ་པ་དྲན་ནམ་གསུངས། ཡང་། སྤྱན་སྔ་བས། དལ་འབྱོར་རྙེད་པར་དཀའ་བ་འདི་ལ་བསམས་ན་གཉིད་ལོག་ལོང་དང་ཁམས་གསེང་ལོང་མི་འདུག་གསུངས་ནས་ཐུགས་དམ་འབའ་ཞིག་མཛད་པའི་ལོ་རྒྱུས་ཡོད་ལ། ཐུགས་དམ་ལ་འཇུག་རེས་ཀྱིས། གང་ཚེ་རང་དབང་འཇུག་ཅིང་མཐུན་གནས་པ། །ཞེས་སོགས་བཏོན་ནས་ཐུགས་དམ་མཛད་དོ། །ཕུ་ཆུང་བས། དལ་འབྱོར་གྱི་ལུས་ཐོབ་ནས་དགེ་བའི་ལས་མ་བྱས་པར་ཤི་ན་ནོར་བུ་རིན་པོ་ཆེ་རིན་ཐང་གཞལ་དུ་མེད་པ་ཞིག་རྙེད་ནས་ལོངས་མ་སྤྱད་པར་སྟོར་དུ་བཅུག་པ་དང་འདྲ་ལ། སྡིག་པ་བྱས་ན་ནོར་བུ་དུག་དང་འདྲེས་པའི་ལྷད་ཟན་རྡོག་པོ་གཅིག་ཏུ་གཙོངས་པ་དང་འདྲ་གསུངས། །
\b
པུ་ཏོ་བས། རྙེད་པར་དཀའ་ལ་འཇིག་པར་སླ་བའི་དལ་འབྱོར་འདི་ཆུད་ཟོས་སུ་མི་བཏང་བར་ད་རེས་དོན་དང་བཅས་ནོམ་པ་དང་བཅས་པ་ཞིག་བྱེད་དགོས་གསུངས། ཁ་རག་པས། དལ་འབྱོར་མི་ལུས་རིན་པོ་ཆེ། །རྙེད་པར་དཀའ་བ་ཐོབ་པ་ལ།།ཐོབ་པ་ཡལ་བར་མ་བཏོང་བར།། གཏན་གྱི་སོ་ནམ་གྱིས་ཤིག་ཨང་། །ཞེས་དང་། མི་ཡི་གྲུ་ལ་བརྟེན་ནས་ནི།།ཞེས་སོགས་གསུངས། ཤ་བོ་པས། འོ་སྐོལ་དུས་ད་རེས་དལ་འབྱོར་མི་ལུས་ཐོབ། དགེ་བའི་བཤེས་གཉེན་དང་མཇལ། ཐེག་པ་ཆེན་པོའི་ཆོས་དང་འཕྲད་པའི་དུས་འདིར་སྐྱེ་བ་ཕྱི་མའི་མ་ལ་ཅི་འཆོས་དང་། ཐར་པ་དང་ཐམས་ཅད་མཁྱེན་པའི་རྐང་ཅི་ཚུགས་བྱེད་དགོས། ཞེས་གསུངས། གཞན་ཡང་ཆོས་རྗེ་རྒྱལ་སྲས་རིན་པོ་ཆེ་ཉིད་ཀྱིས། དལ་འབྱོར་རྙེད་པར་དཀའ་བས་རྙེད་ཚེ་སྙིང་པོ་ལོངས།།ཞེས་དང་། དེ་བས་རང་གིས་རང་ཉིད་མ་བསླུ་བར། །ཚུལ་གནས་ཐོས་བསམ་སྒོམ་ལ་སྦྱོར་བ་ཡིས།།དམ་ཆོས་ཚུལ་བཞིན་སྒྲུབས་ལ་དལ་འབྱོར་འདི། ཐོབ་པ་དོན་ཡོད་མཛོད་ཅིག་ཤེས་ལྡན་རྣམས།། ཞེས་གསུངས་ཤིང༌། ཉིད་ནས་ཀྱང་དེ་བཞིན་དུ་ཕྱག་ལེན་ལ་བཏབ་བོ། །
\b
\v 4 གཉིས་པ་དུག་གསུམ་གྱི་འབྱུང་གནས་ཕ་ཡུལ་སྤོང་བ་ནི། ཞེས་གསུངས། དོན་ནི། ཆོས་སྒྲུབ་པའི་ཚེ་རང་གི་ཕ་ཡུལ་དུ་གནས་ན། ཕན་ཚུན་བརྩེ་གདུང་ཆེ་བའི་ཕ་མ་དང༌། ཡིད་བཅུགས་པའི་མཛའ་བཤེས་སོགས་གཉེན་གྱི་ཕྱོགས་ལ་དམིགས་ནས་སྲིད་པའི་རྒྱུན་ཕྱོགས་སུ་འཁྱེར་བར་བྱེད་པའི་འདོད་ཆགས་ཆུ་ལྟར་གཡོ་ཞིང་ཕན་ཚུན་སེམས་མི་དགའ་བའི་དགྲ་ཡི་ཕྱོགས་ལ་དམིགས་ནས་རང་གཞན་གྱི་རྒྱུད་ཀྱི་དགེ་ཚོགས་སྲེག་པར་བྱེད་པའི་ཞེ་སྡང་མེ་ལྟར་འབར་བ་སྐྱེ་བ་དང་། བླང་བྱ་དགེ་བ་དང༌། སྤང་བྱ་མི་དགེ་བའི་ཕྱོགས་ལ་བླང་དོར་ཚུལ་བཞིན་དུ་བྱེད་པའི་དྲན་ཤེས་ཉམས་ཤིང་བརྗེད་པར་བྱེད་པའི་གཏི་མུག་མུན་ནག་སྟུག་པོ་ཅན་ལྟ་བུ་རྒྱུད་ལ་སྐྱེད་པར་བྱེད་པ་སོགས་སྐྱོན་དུ་མའི་རང་བཞིན་ཅན་གྱི་ཕ་ཡུལ་སྤོང་བ་ནི་རྒྱལ་སྲས་རྣམས་ཀྱིས་ཆགས་སྡང་གི་རྩ་བ་ཡུལ་ངན་སྤོང་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་ལྷག་བསམ་བསྐུལ་བ་ལས། གང་ན་སྤྲོས་པའམ་རྩོད་པ་ཡོད་པ་ལས། །དཔག་ཚད་བརྒྱ་ཡི་ཕ་རོལ་འགྲོ་བ་མཆོག །གང་ན་ཉོན་མོངས་ཡོད་པ་དེ་དག་ཏུ། །ཡུད་ཙམ་ཞིག་ཏུ་གནས་ཤིང་འདུག་མི་བྱ། །ཞེས་ཆགས་སྡང་དང་། སྤྲོས་པའམ་འཐབ་རྩོད་སོགས་ཉེས་པའི་འབྱུང་གནས་ཕ་ཡུལ་ལྟ་བུར་གནས་ན་སེམས་ཉོན་མོངས་པའི་དབང་དུ་སོང་ནས་ཆོས་མི་འགྲུབ་པས་སྤང་དགོས་པར་གསུངས་ལ།
\b
ཁྱད་པར་ཁྱིམ་ནས་ཁྱིམ་མེད་པར་རབ་ཏུ་བྱུང་ཞེས་པའི་དོན་ཡང་། ཞེན་ཆགས་སྐྱེ་བའི་གཞི་ཉེ་དུ་སོགས་དང་། ཞེ་སྡང་སྐྱེ་ཡུལ་གྱི་དགྲ་སོགས་ཐམས་ཅད་སྤངས་ནས་སྟོན་པའི་རྗེས་སུ་ཞུགས་པ་ལ་བྱ་སྟེ། དེ་ཉིད་ལས། གང་གི་དོན་དུ་སྤྲོས་པ་འདི་འབྱུང་བས།། ཁྱེད་ལ་ཞིང་མེད་ཞིང་ལས་ཚོང་བྱ་མེད། །ཁྱེད་ལ་ཆུང་མ་བུ་དང་བུ་མོ་མེད། །ཁྱིམ་དང་གཉེན་གྱི་ཚོགས་ཀྱང་ཡོད་མ་ཡིན། །བྲན་ཕོ་བྲན་མོ་མེད་ཅིང་དབང་ཕྱུག་མེད། །རབ་ཏུ་བྱུང་ནས་རྩོད་པར་མ་བྱེད་ཅིག །ཅེས་གསུངས། དེ་བཞིན་དུ་ཉེ་དུ་སོགས་སྤོང་དགོས་ཚུལ། སྤྱོད་འཇུག་ལས་ཀྱང༑ །མི་རྟག་སུ་ཞིག་མི་རྟག་ལ། །ཞེས་སོགས་གསུངས། སྐྱེས་རབས་ལས། གལ་ཏེ་ཆོས་བྱེད་ཁྱིམ་གྱི་སོ་ནམ་འཆོར། །ཁྱིམ་ལ་ཕྱོགས་ན་ཆོས་ཀྱང་ག་ལ་འགྲུབ། །ཅེས་པ་སོགས་ཁྱིམ་གྱི་ཉེས་པ་དང་རབ་ཏུ་བྱུང་བའི་ཕན་ཡོན་མང་དུ་གསུངས་སོ། །དེ་ནས་རབ་ཏུ་བྱུང་བ་ནི། །ཡུལ་དང༑ གཉེན་དང་། གནས་དང་། འཚོ་བ་སོགས་གང་ལའང་བདག་གིར་གཟུང་བ་མེད་པ་བྱ་དང་རི་དྭགས་ལྟ་བུ་ཞིག་དགོས་ཏེ། 
\b
ཟླ་བ་སྒྲོན་མེར། གང་ལ་རྟག་ཏུ་བདག་གིར་བྱེད་པ་མེད། །གང་ལ་ཡོངས་འཛིན་རྣམ་པ་ཀུན་ཏུ་མེད། །བསེ་རུ་ལྟ་བུ་འཇིག་རྟེན་འདིར་གནས་པ། །དེ་དག་ནམ་མཁའ་ལ་ནི་རླུང་ལྟར་རྒྱུ། །ཞེས་སོ། །ཕ་ཡུལ་སྤངས་ནས་མི་ཡུལ་དུ་བསྡད་ཀྱང་ཆགས་སྡང་གི་དབང་དུ་སོང་ན་ཆོས་དང་འགལ་ལོ། །གཞན་ཡང་ཇོ་བོ་རྗེ་ལྷ་གཅིག་གིས། ཕ་ཡུལ་བདུད་ཀྱི་བཙོན་ཁང་སྐྱེལ། །མི་ཆོས་ལས་ཀྱི་འཆིང་ཐག་ཆོད། །མཛའ་བའི་བཤེས་དང་སྡང་བའི་དགྲ།། ལས་ངན་ཆགས་སྡང་ཡུལ་ལ་བྲོས། །ཞེས་དང༌། སེམས་ལ་གནོད་པའི་ཡུལ་དང་ཐག་བསྲིང་རྟག་ཏུ་དགེ་བ་འཕེལ་སར་སྡོད། ཅེས་དང་། འབྲོམ་གྱིས་ཀྱང་། ཡུལ་ངན་སྡུག་གི་འཁོར་བ་ལེགས་པར་ཆོད། །ཅེས་དང་། གནས་ཆགས་སྡང་མེད་པ་རབ་ཏུ་བསྟེན། །ཞེས་གསུངས། 
\b
པུ་ཏོ་བས། སྐྱེས་པའི་ཡུལ་སྤང་ཉེ་དུ་ཐག་བསྲིང་། ཞེས་སོགས་དང་། ཉི་ཟླ་བཞིན་དུ་ཀུན་ཏུ་རྒྱུ་བྱ༑ གནས་གཅིག་མི་བཟུང་ས་གཅིག་མི་བསྡད། ཅེས་སོགས་གསུང་སྒྲོས་ལས་བྱུང་བ་དང༌། སྐྱེས་པའི་ཡུལ་སྤང་། ཉེ་དུ་དང་འབྲེལ་བ་གཅོད། མ་བརྟགས་པའི་དངོས་པོ་སྤོང་བ་གསུམ་པོ་ར་སྒྲེང་བའི་བཀའ་སྲོལ་ཡིན་པ་ལ་ཕྱིས་ཀྱི་མི་ཀུན་གྱིས་དཀའ་བ་བྱུང་གསུངས། ཁ་རག་པས། ཆོས་གསུམ་སྤོང་པ་ལ། སྐྱེས་པའི་ཡུལ་སྤང་། ཁྱིམ་དང་ཐབ་སྤང་། ལས་དང་བྱ་བ་སྤང་ངོ༌། །ཞེས་གསུངས། གཞན་ཡང་རྒྱལ་སྲས་པ་ཉིད་ཀྱིས། ཉེས་པའི་འབྱུང་གནས་ཡུལ་ལ་ཞེན་སྤངས་ནས༑ །དགེ་བ་འཕེལ་བའི་གནས་སུ་སྡོད་པ་དང༌། །ཞེས་དང་། ཐེག་ཆེན་གྱི་ལས་སྒྲུབ་པ་ལ་ཆགས་སྡང་སྐྱེ་བའི་ཡུལ་སྤོང་དགོས་ཚུལ་སྤྱོད་འཇུག་ལས་དྲངས་ནས་རྒྱས་པར་གསུངས་ཤིང་དེ་བཞིན་དུ་ཕྱག་ལེན་ལའང་ཐེབས་པར་མཛད་དོ། །
\b
\v 5 གསུམ་པ་ཡོན་ཏན་གྱི་འབྱུང་གནས་དབེན་པ་བསྟེན་པ་ནི། ཞེས་གསུངས། དོན་ནི། དེ་ལྟར་ཕ་ཡུལ་ལྟ་བུའི་གནས་ངན་པ་སྤངས་ནས་དབེན་པ་བསྟེན་དགོས་ཏེ། དེ་བསྟེན་པས་ཆགས་སྡང་སོགས་ཉོན་མོངས་པ་རྣམས་རིམ་གྱིས་འགྲིབ་ཅིང་ཇེ་ཆུང་དུ་འགྲོ་བས་ཚུལ་ཁྲིམས་དག་པར་འགྱུར་བ་དང་། དེར་ཉེ་དུ་དང་མཛའ་བཤེས་སོགས་རང་གཞན་གྱི་དོན་དུ་ཚོང་དང་ཞིང་ལས་བྱེད་དགོས་པ་ལྟ་བུའི་འདུ་འཛི་དང་རྣམ་གཡེང་གི་སྐྱོན་མེད་པས་སེམས་རྩེ་གཅིག་པའི་ཏིང་ངེ་འཛིན་གྱི་རྣལ་འབྱོར་ལ་བརྩོན་པ་སོགས་སྒོ་གསུམ་གྱི་དགེ་སྦྱོར་ངང་གིས་འཕེལ་བ་དང་། སེམས་གནས་ཐོབ་པས་བློ་ལས་སུ་རུང་ཞིང་། རིག་པ་དྭངས་པས་དམ་པའི་ཆོས་ཀྱི་དོན་ལ་ཤེས་རབ་ཀྱིས་བརྟགས་ཤིང་དཔྱད་པས་ངེས་ཤེས་སྐྱེ་བས་ན། བསླབ་པ་གསུམ་གྱི་ཉམས་ལེན་འཕེལ་བ་སོགས་ཡོན་ཏན་དུ་མ་དང་ལྡན་པའི་དབེན་པ་བསྟེན་པ་ནི་རྒྱལ་སྲས་རྣམས་ཀྱིས་མཐུན་པར་གྱུར་པའི་ཡུལ་བསྟེན་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་མདོ་སྡེ་རྒྱན་ལས། བློ་ལྡན་གང་དུ་སྒྲུབ་པའི་ཡུལ། །ལེགས་པར་རྙེད་དང་གནས་བཟང་དང༌། །ས་བཟང་བ་དང་གྲོགས་བཟང་དང༌། །རྣལ་འབྱོར་བདེ་བའི་ཡོན་ཏན་ལྡན། །ཞེས་བསོད་སྙོམས་སོགས་རྙེད་སླ་བ། ཆོམ་རྐུན་སོགས་མེད་པས་གནས་བཟང་བ། ས་ཆུ་སོགས་ཀྱིས་ནད་མེད་མི་སྐྱེད་པས་ས་བཟང་བ། ཆོས་མཐུན་གྱི་གྲོགས་བཟང་ཡོད་པ། བསམ་གཏན་གྱི་ཚེར་མ་མེད་པས་རྣལ་འབྱོར་བདེ་བའི་ཡོན་ཏན་དང་ལྡན་པའི་གནས་སུ་སྡོད་དགོས་པར་གསུངས་ཤིང་། བཤེས་སྤྲིངས་ལས་ཀྱང་། མཐུན་པར་གྱུར་པའི་ཡུལ་ན་གནས་པ་དང་། །ཞེས་གསུངས་ལ། སྤྱོད་འཇུག་ལས། དེ་ལྟར་འདོད་ལ་སྐྱོ་བྱས་ཏེ། །དབེན་པ་ལ་ནི་དགའ་བ་སྐྱེད། །རྩོད་དང་ཉོན་མོངས་ཀྱིས་སྟོང་པའི། །ཞི་བའི་ནགས་ཀྱི་ནང་དག་ཏུ། །ཞེས་སོགས་འདུ་འཛི་དང་རྣམ་གཡེང་གི་ཉེས་དམིགས་ལ་སྐྱོ་བ་བསྐྱེད་ནས་དེ་དག་ལས་རྒྱང་རིང་དུ་བསྲིང་སྟེ་ཡོན་ཏན་དང་ལྡན་པའི་དབེན་པར་ཆོས་སྒྲུབ་དགོས་པར་གསུངས་ལ། 
\b
ཆོས་ཇི་ལྟ་བུ་སྒྲུབ་པ་ཡང་། དེ་ཉིད་ལས། དབེན་པའི་ཡོན་ཏན་བསམས་བྱས་ནས། །རྣམ་རྟོག་ཉེ་བར་ཞི་བ་དང་། །བྱང་ཆུབ་སེམས་ནི་བསྒོམ་པར་བྱ། །ཞེས་བྱམས་སྙིང་རྗེ་དང་བདག་གཞན་བརྗེ་བའི་བྱང་ཆུབ་ཀྱི་སེམས་བསྒོམ་དགོས་པར་གསུངས་ལ། དེ་བཞིན་དུ་དཀོན་མཆོག་སྤྲིན་དང་དྲག་ཤུལ་ཅན་གྱིས་ཞུས་པ་སོགས་ལས་ཀྱང་དབེན་པར་གནས་ཚེ་དགེ་བ་འབའ་ཞིག་ལ་བརྩོན་དགོས་པར་གསུངས་སོ༑ ༑དབེན་པར་གནས་པའི་ཡོན་ཏན་ནི། ཟླ་བ་སྒྲོན་མེ་ལས། དགོན་པར་གནས་པ་དེ་ཡི་ཡོན་ཏན་ནི། །དེ་ནི་རྟག་ཏུ་འདུས་བྱས་ཡིད་འབྱུང་འགྱུར། །དེ་ནི་འཇིག་རྟེན་ཅི་ལའང་འདོད་པ་མེད། །ཟག་པ་རྣམས་ནི་རྣམ་པར་འཕེལ་མི་འགྱུར། །ཞེས་སོགས་ཕན་ཡོན་མང་དུ་གསུངས་སོ༑ ༑གཞན་ཡང་ཇོ་བོས། བརྟན་པ་མ་ཐོབ་བར་དུ་འདུ་འཛིས་གནོད་པས་དབེན་པའི་ནགས་ཁྲོད་བསྟེན། ཞེས་དང་། \b
ཐེག་ཆེན་ལམ་གྱི་སྒྲུབ་ཐབས་ལས་ཀྱང་དེ་བཞིན་གསུངས་ལ། ཡང་། འཁོར་གཡོག་བསྟེན་པའི་དུས་མ་ཡིན། དབེན་པ་བསྟེན་པའི་དུས་ཡིན། ཞེས་དང་། དབེན་པར་བསྡད་ནས་ཚེ་འདིའི་བྱ་བ་དང་འདོད་པ་སྤངས་ཤིང་ཆོས་འབའ་ཞིག་བསྒྲུབས་ཏེ་འཆི་ཚེ་འགྱོད་པ་མེད་པ་བྱ་དགོས་གསུངས་ལ། འབྲོམ་གྱིས་ཀྱང་། ད་ལྟ་སྙིགས་མའི་དུས་སུ་སོ་སོ་སྐྱེ་བོས་དབེན་པར་བྱམས་སྙིང་རྗེ་བྱང་ཆུབ་ཀྱི་སེམས་ལ་བློ་གོམས་པར་བྱ་བ་མ་ཡིན་པར་སེམས་ཅན་ལ་དངོས་སུ་ཕན་གདགས་པའི་དུས་མ་ཡིན། ཞེས་དང་། པུ་ཏོ་བས། དབེན་པར་གནས་པ་ནི་ཏིང་ངེ་འཛིན་འཕེལ་བའི་རྒྱུ་ཡིན། ཚུལ་ཁྲིམས་དག་པའི་རྒྱུ་ཡང་ཡིན། །ཞེས་དང༌། སྣེའུ་ཟུར་པས། དགེ་སྡིག་ལ་སྤང་བླང་ལེགས་པར་བྱེད་པ་དབེན་པ་བསྟེན་ནས་བྱ་བ་བསྐྱུངས་ན་འགྲུབ་ཅེས་དང༌། དགེ་བཤེས་རྣམ་འབར་བས། ནང་གི་བློ་མ་འབྱོངས་ན་ལྷག་པའི་བསམ་པ་རྟག་མི་ཐུབ་པས་དབེན་པར་བྱང་ཆུབ་ཀྱི་སེམས་སྦྱོངས། ཞེས་གསུངས། གཞན་ཡང་རྒྱལ་སྲས་པ་ཉིད་ཀྱིས། དེ་ཕྱིར་དགྲ་གཉེན་ལོངས་སྤྱོད་མཛའ་བཤེས་ཀྱི། །ཞེན་པ་སྤངས་ནས་དབེན་པའི་གནས་མཆོག་ཏུ། །མཁའ་མཉམ་སེམས་ཅན་བདེ་ལ་འགོད་པའི་ཕྱིར། །བྱང་ཆུབ་སེམས་ནི་རྟག་ཏུ་བསྒོམ་པར་བྱ། །ཞེས་སོགས་མང་དུ་གསུངས་ཤིང་དེ་བཞིན་དུ་ཕྱག་ལེན་ལ་བཏབ་བོ། །
\b
\v 6 བཞི་པ་མི་རྟག་པ་དྲན་པས་ཚེ་འདི་བློས་གཏོང་བ་ནི། ཞེས་གསུངས། དོན་ནི། སྐྱེས་ནས་མ་ཤིའི་བར་ལྟ་བུ་ཡུན་རིང་པོར་འགྲོགས་པའི་ཕ་མ་སོགས་གཉེན་དང་། མཛའ་བཤེས་ཀྱི་གྲོགས་སོགས་ཅི་ཙམ་ཡོད་ཀྱང་འཆི་བའི་ཚེ་དེ་དག་གིས་རང་འདོར་བའམ། རང་གིས་དེ་དག་དོར་ནས་སོ་སོར་འབྲལ་བར་ངེས་ཤིང་། སྡིག་སྡུག་སོགས་ལ་མ་འཛེམས་པར་ཚེགས་ཆེན་པོའི་སྒོ་ནས་འབད་པས་བསྒྲུབས་པའི་ནོར་རྫས་ཐམས་ཅད་ཀྱང་འཆི་ཚེ་ཅུང་ཟད་ཀྱང་འཁྱེར་དུ་མེད་ཅིང་རྗེས་སུ་མི་འབྲང་ལ། བློས་མི་ཐོང་བཞིན་དུ་ཐམས་ཅད་། ཤུལ་དུ་ལུས་ནས་མར་དཀྱིལ་ནས་སྤུ་བཏོན་པ་ལྟར་འགྲོ་བ་དང་། དེ་དག་ཏུ་མ་ཟད་ལྷན་ཅིག་སྐྱེས་པ་ཤ་རུས་ཚོགས་ཤིང་འབྲེལ་བའི་ལུས་ཀྱི་མགྲོན་ཁང་ཉིད་རྣམ་ཤེས་ཀྱི་མགྲོན་པོས་བོར་ནས་རྒྱུས་མེད་ཀྱི་ཡུལ་དུ་གཅིག་པུ་གྲོགས་མེད་དུ་འགྲོ་བའི་ཚུལ་རྣམས་ལ་བསམས་ཏེ། \b
ད་ལྟ་ནས་མནོག་ཆུང་ལ་ཉེས་དམིགས་མང་བའི་ཚེ་འདིའི་བྱ་བ་དགྲ་འདུལ་གཉེན་སྐྱོང་ཞིང་ལས་སོ་ནམ་སོགས་ཐམས་ཅད་བློས་གཏང་ནས་ཕྱི་མ་ཕན་ཆད་དོན་གཉེར་གྱི་བློ་བསྐྱེད་ནས་ཆོས་ལ་འཇུག་པ་ནི་རྒྱལ་སྲས་རྣམས་ཀྱིས་ཚེ་འདི་བློས་གཏོང་ཚུལ་གྱི་ལག་ལེན་ཡིན་ནོ། །ཞེས་པའོ། །གཞན་ཡང་མདོ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་བལྟ་དང་མཚུངས། །ཞེས་སོགས་ལྟར་དཔེ་དུ་མའི་སྒོ་ནས་ཕྱི་ནང་སྣོད་བཅུད་ཐམས་ཅད་མི་ས་རྟག་པར་བསྟན་ལ། དེ་བཞིན་དུ་སྐྱེས་རབས་ལས། དང་པོ་མངལ་དུ་ཞུགས་པའི་ནུབ་མོ་ནས། །དེ་ནས་བཟུང་སྟེ་འཇིག་རྟེན་འདི་དག་ནི། །ལམ་དུ་ཞུགས་ནས་ལམ་གཞན་མ་གོལ་བར། །འཆི་བདག་དྲུང་དུ་དེ་ནི་ཉེ་བར་འགྲོ །ཞེས་དང་། སྤྱོད་འཇུག་ལས། ཉོན་མོངས་རྒྱ་པས་བཤོར་ནས་ནི༑ ༑ཞེས་སོགས་ལྟར། ཐོག་མར་སྐྱེས་ཚད་ཐམས་ཅད་མཐར་འཆི་བ་ལས་མ་འདས་པས་འཆི་བ་དྲན་པ་བསྒོམ་པར་བྱའོ། །
\b
དེ་སྒོམ་ཚུལ་ལ་མི་འདྲ་བ་མང་ཡང་། འདིར་རྩ་བ་གསུམ། རྒྱུ་མཚན་དགུ། ཐག་གཅད་པ་གསུམ་གྱི་སྒོ་ནས་བསྒོམས་པ་ལ། རྩ་བ་གསུམ་ནི། ངེས་པར་འཆི་བ༑ ནམ་འཆི་ཆ་མེད། འཆི་ཚེ་ཆོས་མིན་ཅིས་ཀྱང་མི་ཕན་པ་བསམ་པའོ། །དེའི་དང་པོ་ལའང་། སྔར་མ་ཤི་བ་ལུས་པ་མེད་པ། ལུས་འདུས་བྱས་ཡིན་པ། ཚེ་སྐད་ཅིག་གིས་འཛད་པ་སྟེ་རྒྱུ་མཚན་གསུམ་དང་། གཉིས་པ་ལའང་། ཚེ་ལ་ངེས་པ་མེད་པ། ལུས་ལ་སྙིང་པོ་མེད་པ། འཆི་བའི་རྐྱེན་མང་བ་སྟེ་རྒྱུ་མཚན་གསུམ་ཡོད་ལ། གསུམ་པ་ལའང་། གཉེན་དང་བཤེས་ཀྱིས་མི་ཕན། ཟས་དང་ནོར་གྱིས་མི་ཕན། རང་གི་ལུས་ཀྱིས་ཀྱང་མི་ཕན་པ་སྟེ་རྒྱུ་མཚན་གསུམ་ཡོད་པའི་ཕྱིར་ངེས་པར་འཆི་བ་སོགས་གྲུབ་བོ། །འདི་དག་སོ་སོར་རྒྱས་པར་མ་སྤྲོས་ལ། ཕྱི་མ་གསུམ་པོ་འདི་རྩ་ཚིག་གིས་དངོས་སུ་ཟིན་པའོ། །དེས་ན་ངེས་པར་འཆི་བས་འཆི་ཁར་ཕན་ངེས་ཀྱི་ཆོས་སྒྲུབ་དགོས་པར་ཐག་བཅད། ནམ་འཆི་ཆ་མེད་པས་ཆོས་ད་ལྟ་ནས་སྒྲུབ་དགོས་པར་ཐག་གཅད། ཆོས་མིན་ཅིས་ཀྱང་མི་ཕན་པས་ཆོས་ཁོ་ན་སྒྲུབ་དགོས་པར་ཐག་གཅད་དོ། །
\b
སྤྱོད་འཇུག་ལས། ཐམས་ཅད་བོར་ཏེ་ཆས་དགོས་པར། །ཞེས་སོགས་འཆི་བ་མ་བསྒོམས་པའི་ཉེས་པ་དང་། མདོ་ལས། ཞིང་རྨོ་བ་ཐམས་ཅད་ཀྱི་ནང་ན་སྟོན་གྱི་ལོག་མཆོག་གོ །ཞེས་སོགས་ལྟར་དེ་བསྒོམས་པའི་ཕན་ཡོན་ཡང་མང་ངོ༌། །དེ་ལ་ཚེ་འདིའི་སྣང་ཤས་དང་འདྲེས་ན་དགེ་བ་གང་བྱས་གཟུགས་བརྙན་ཙམ་ལས་ལྷ་ཆོས་རྣམ་དག་ཏུ་མི་འགྲོ་བས་དེར་མ་འདྲེས་པ་དགོས་ལ། ཚེ་འདིའི་སྣང་ཤས་གཅོད་པའི་དངོས་རྒྱུ་ཐུན་མིན་ནི་འཆི་བ་སྒོམ་པ་འདི་ཡིན་པར་གསུངས་སོ། །གཞན་ཡང་ཇོ་བོས། ཐམས་ཅད་བོར་ནས་འགྲོ་བས་ཅིས་ཀྱང་བྱར་མེད་གང་ལའང་ཞེན་མེད་ཀྱིས། ཞེས་དང་། འབྲོམ་གྱིས་ཀྱང༑ ཚེ་མི་རྟག་བར་སྣང་མཚམས་ཀྱི་གློག་དང་འདྲ། །ཁོ་སྐྱེས་ཙམ་ཉིད་ནས་འཇིག་པའི་ཆོས་ཅན་ཡིན། །ཞེས་སོགས་དང་། \b
ཚེ་བློས་མ་ཐོང་ན་ཅི་བྱས་ཆོས་སུ་མ་སོང་སྟེ་འཇིག་རྟེན་ཆོས་བརྒྱད་ལས་མ་འདས་ལ། ཚེ་འདི་བློས་ཐོངས་ན་ཆོས་བརྒྱད་དང་མ་འདྲེས་པར་ཐར་པའི་ལམ་དུ་སོང་བ་ཡིན། ཞེས་དང་། ཡེར་པའི་ཞང་བཙུན་གྱིས། ཚེ་འདིའི་འདོད་པ་སྤོང་བ་ལ་གཉེན་པོ་དུས་རྒྱུན་དུ་མི་རྟག་པ་སྒོམ་པ་གལ་ཆེ། སྔ་དྲོ་མི་རྟག་པར་མ་སྐྱེས་ན་ཉི་མ་ཕྱེད་ན་ཚེ་འདི་པར་ཆ༑ ཉི་མ་ཕྱེད་ལ་མ་སྐྱེས་ན་དགོང་མོ་ཚེ་འདི་པར་ཆ། ཚེ་འདི་པར་སོང་ན་ཅི་བྱས་ཆོས་སུ་མི་འགྲོ། ཞེས་དང་། སྤྱན་སྔ་བས། ད་ནངས་མི་རྟག་པ་ཐུན་རེ་མ་བསྒོམས་ན་དེའི་ཉིན་མོ་ཚེ་འདི་པར་འགྲོ་གསུངས། ཁ་རག་པས། མི་འཆི་སྡོད་པའི་ས་ཕྱོགས་མེད། །འཆི་ངེས་དེ་ཡང་མྱུར་དུ་འཆི། །འཆི་ལ་ཅིས་ཀྱང་མི་ཕན་གྱིས། །ལོང་མེད་རྒྱུད་ལ་བསྟེན་ཅིག་ཨང་།།ཞེས་དང་། 
\b
བྲག་རྒྱབ་པས། ཚེ་འདིས་ཀུན་ནས་བསླངས་པས་འབད་རྩོལ་ཇི་སྙེད་བྱས་ཀྱང་འཆི་བའི་ནངས་པར་སྒྲེན་མོ་ལག་པ་སྟོང་པར་འགྲོ་དགོས་པ་ཡིན། དེས་ན་འཆི་བ་སྔས་སུ་བཅུག་ལ་ཚེ་འདིའི་རྣམ་རྟོག་དང་མ་འདྲེས་པའི་ཆོས་ཤིག་བྱེད་དགོས་གསུངས། ཀ་མ་པས། ད་ལྟ་འཆི་བས་འཇིགས་པ་ཞིག་དགོས། འཆི་ཀར་མ་འཚེར་བ་ཞིག་དགོས་པ་ལ། འོ་སྐོལ་དེ་ལས་བཟློག་ནས་ད་ལྟ་མི་འཇིགས། འཆི་ཀར་བྲང་ལ་སེན་མོ་འདེབས་གསུངས། སྣེའུ་ཟུར་བས། འཆི་བ་རྗེས་དྲན་རྒྱུད་ལ་སྐྱེས་པ་དང་གཅིག ཚེ་བློས་ཐོང་བ་དང་གཉིས། ཆོས་བྱེད་པ་དང་གསུམ་མགོ་མཉམ། མི་འཆི་སྙམ་པ་དང་། ཚེ་འདི་ལ་ཤེ་སྦར་འཐམ་པ། སྡིག་པ་བྱེད་པ་གསུམ་མགོ་མཉམ་དུ་འོང་གསུངས་ཏེ་འཆི་བ་བསྒོམས་མ་བསྒོམས་ཀྱི་ཕན་ཡོན་དང་ཉེས་པའོ། །ཡང་མི་རྟག་པ་དྲན་པས་དང་པོ་ཆོས་ལ་འཇུག་པའི་རྒྱུ་བྱེད། བར་དུ་བརྩོན་འགྲུས་ཀྱི་གྲོགས་བྱེད། ཐ་མ་འོད་གསལ་ཆོས་སྐུ་འཐོབ་པའི་གྲོགས་བྱེད་པས་ཤིན་ཏུ་གལ་ཆེ་ཞེས་དམ་པ་དུ་མས་གསུངས་པ་སོགས་མང་ངོ༌། །གཞན་ཡང་རྒྱལ་སྲས་པ་ཉིད་ཀྱིས། མི་རྟག་པ་བཅོས་མིན་ཞིག་སྐྱེས་ན་ཆོས་མིན་ཅིས་ཀྱང་ཡིད་ལ་མི་བྱེད་པ་ཞིག་འོང་བར་འདུག་སྟེ། འདིའི་མྱོང་བ་རྣམ་དག་སྐྱེས་པའི་ཆོས་པའང་རེ་རེ་ཙམ་དུ་འདུག ཅེས་དང་། འཆི་བར་ངེས་སོ་ནམ་འཆི་ངེས་པ་མེད། །འཆི་ཚེ་ངེས་པར་ཕན་པ་དམ་ཆོས་ཡིན། །ཞེས་སོགས་མང་དུ་གསུངས་ཤིང་དེ་བཞིན་ཏུ་ཐུགས་དམ་གྱི་གཙོ་བོར་མཛད་དོ། །
\b
\v 7 ལྔ་པ་འགལ་རྐྱེན་གྲོགས་ངན་སྤོང་བ་ནི། ཞེས་གསུངས། དོན་ནི། བཤེས་གྲོགས་གང་དག་དང་འགྲོགས་པར་བྱས་ན་ཐར་པའི་སྲོག་རྩ་གཅོད་པར་བྱེད་པའི་ཉོན་མོངས་པ་དུག་གསུམ་སོགས་འཕེལ་བར་འགྱུར་ཞིང་། ཐར་པ་བསྒྲུབ་པའི་རྒྱུའི་གཙོ་བོ་ཐོས་བསམ་སྒོམ་གསུམ་སོགས་དམ་པའི་ཆོས་ཀྱི་བྱ་བ་ཐམས་ཅད་རང་གི་ངང་གིས་ཉམས་པར་འགྱུར་ལ། ཐེག་པ་ཆེན་པོའི་ལམ་གྱི་རྩ་བ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་སོགས་དཀར་ཆོས་རང་རྒྱུད་ལ་སྔར་ཡོད་རྣམས་ཀྱང་ཀུན་ནས་མེད་པར་སྒྱུར་བར་བྱེད་པའི་མི་དགེ་བའི་བཤེས་གཉེན་དང་སྡིག་གྲོགས་ངན་པ་ཐམས་ཅད་ལ་གཅན་གཟན་གདུག་པ་ཅན་བཞིན་དུ་ཤེས་ནས་སྤོང་བ་ནི་རྒྱལ་སྲས་རྣམས་ཀྱིས་གྲོགས་ངན་སྤོང་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་ཚོམས་ལས། སྡིག་ཅན་མི་དང་འགྲོགས་མི་བྱ། །གལ་ཏེ་སྡིག་པ་བྱེད་པ་དག །སྡིག་མི་བྱེད་པས་བསྟེན་ན་ཡང་། །སྡིག་པ་བྱེད་པར་དོགས་སྐྱེ་ཞིང་། །མི་སྙན་པ་ཡང་འཕེལ་བར་འགྱུར། །ཞེས་དང་། དམན་པ་བསྟེན་པའི་མི་དག་ཉམས་འགྱུར་ཞིང་། །ཞེས་མི་དགེ་བའི་བཤེས་གྲོགས་བསྟེན་ན་ཉེས་པ་ཐམས་ཅད་འཕེལ་ཞིང་། ཡོན་ཏན་ཐམས་ཅད་ཉམས་པར་འགྱུར་བས་ན་སྤང་དགོས་པར་གསུངས་ཤིང་། དྲན་པ་ཉེར་བཞག་ལས་ཀྱང་། འདོད་ཆགས་དང་། ཞེ་སྡང་དང༌། གཏི་མུག་གི་གཞིར་གྱུར་པ་ནི་སྡིག་པའི་གྲོགས་པོ་སྟེ་དེ་ནི་དུག་གི་སྡོང་པོ་ལྟ་བུའོ། །ཞེས་དང་། མྱང་འདས་ལས། བྱང་ཆུབ་སེམས་དཔའ་གྲོགས་ངན་པ་ལ་འཇིགས་པ་ལྟར་གླང་བོ་ཆེ་མྱོས་པ་སོགས་ལ་མ་ཡིན་ཏེ། འདིས་ནི་ལུས་ཙམ་འཇིག་པར་བྱེད་ཀྱི། སྔ་མས་ནི་དགེ་བ་དང་སེམས་རྣམ་པར་དག་པ་གཉིས་ཀ་འཇིག་པར་བྱེད་དོ། །ཞེས་གསུངས་ལ། 
\b
སྤྱོད་འཇུག་ལས། བྱིས་དང་འགྲོགས་ན་བྱིས་པ་ལ། །ཞེས་སོགས་གསུངས། མདོར་ན་བཤེས་གྲོགས་ངན་པ་དང་འགྲོགས་ན་དེའི་སྐྱོན་རང་ལ་འགོ་ཞིང་དགེ་ཆོས་མ་སྐྱེས་པ་མི་སྐྱེ་ཞིང་༑ སྐྱེས་ཟིན་ཉམས་པར་འགྱུར་བ་སོགས་ཉེས་དམིགས་མང་ངོ༌། །གཞན་ཡང་ཇོ་བོས། ཉོན་མོངས་སྐྱེ་བའི་གྲོགས་པོ་སྤོངས་ལ་དགེ་འཕེལ་གྲོགས་བསྟེན་དེ་སེམས་བཟུང་། ཞེས་གསུངས་ཤིང༑ ཕ་ཆོས་ཞུ་ལེན་དུའང་། ཇོ་བོ། དགྲ་ཡི་ནང་ན་སུ་ངན་ལགས། འབྲོམ། ཕུང་རྒན་སྡིག་པའི་གྲོགས་པོའོ། །ཇོ་བོ། སྡོམ་པའི་འགལ་རྐྱེན་སུ་ཆེ་ལགས། འབྲོམ། བུད་མེད་ལ་སོགས་ཡིན་པས་སྤོངས། །ཞེས་དང༌། འབྲོམ་ཉིད་ཀྱིས་ཀྱང་། ཆགས་སྡང་སྐྱེ་བའི་གྲོགས་ངན་ཐབས་ཀྱིས་སྤོངས། ཞེས་དང༌། 
\b
ཐ་མ་ཞིག་གྲོགས་བཟང་པོ་དང་འགྲོགས་ཀྱང་འབྲིང་ལས་མི་ཐེངས། རབ་གཅིག་ཐ་མ་དང་འགྲོགས་ན་ཐ་མར་འགྲོ་བ་ལ་ཚེགས་མེད། ཅེས་དང་། པུ་ཏོ་བས། འོ་ཅག་རང་ལ་འཁོས་མེད་ཀྱི་སྟེང་དུ་གྲོགས་ངན་གྱི་ཁ་ལ་ཉན་ནས་ཁོའི་སྤྱོད་པ་དང་བསྟུན་ན་ཚེ་འདི་ཕྱི་གཉིས་ཀྱི་འདུན་མ་ནོར་ནས་ཆ། ཞེས་དང་། ཁྱི་དང་ཉེ་ན་རྨ་དང་ཉེ་བ་ལྟར་འོ་ཅག་སྤྱིར་ཆོས་པ། ཁྱད་པར་རབ་བྱུང་རྣམས་མོ་བྱིས་དང་ཐག་ཉེ་ན་ཚེ་འདིར་གྲགས་པ་ངན་པ་དང་ཉེ་ལ། ཕྱི་མ་ངན་སོང་དང་ཐག་ཉེ། ཞེས་གསུངས་ལ། ཤ་ར་བས། བུད་མེད་ཉོན་མོངས་པའི་རྩ་བ་ཡིན་པས་ཕྱོགས་སུ་མི་བསྟེན། ཞེས་དང་། ཤ་བོ་བས། སྡིག་པའི་གྲོགས་པོ་བྱམས་པ་འདི་ཕུང་བའི་སྣ་འདྲེན་ཡིན་པ་མ་གོ་བ་འདི། དགེ་བའི་གྲོགས་པོ་སྡང་བ་འདི་ཕན་འདོགས་པར་མ་གོ་བ་འདི། ཞེས་དང་། སྨྱུག་རུམ་པས། སྡིག་པའི་གྲོགས་པོ་ལ་དགྲ་མི་ཤ་པོའི་འདུ་ཤེས་བསྐྱེད་པར་བྱའོ། །གྲོགས་ངན་པ་ལ་འགོ་བག་ཅན་གྱི་རིམས་ནད་ཀྱི་འདུ་ཤེས་བསྐྱེད་པར་བྱའོ། །ཞེས་གསུངས། གཞན་ཡང་རྒྱལ་སྲས་པ་ཉིད་ཀྱིས། སྡིག་གྲོགས་བསྟེན་ན་སྡིག་པ་འཕེལ་འགྱུར་ཞིང་༑ །དགེ་བའི་ཆོས་ཀྱི་བར་ཆད་བྱེད་པའི་ཕྱིར། །ཞེས་སོགས་དང་། སྐྱེ་བ་ཀུན་ཏུ་བདེ་བ་འདོད་ན་ཁྱོད། །སྐྱེ་བོ་ངན་པའི་གྲོགས་པོ་རིང་དུ་སྤོངས། །ཞེས་གསུངས་ཤིང་ཕྱག་ལེན་ལའང་ཐེབས་པར་མཛད་དོ། །
\b
\v 8 དྲུག་པ་མཐུན་རྐྱེན་བཤེས་གཉེན་བསྟེན་པ་ནི། ཞེས་གསུངས། དོན་ནི། བཤེས་གྲོགས་གང་ཞིག་བསྙེན་པའམ་བསྟེན་ན་རང་རྒྱུད་ཀྱི་ཉེས་པ་ཆགས་སྡང་སོགས་ཟད་པར་འགྱུར་ཞིང་། ཐོས་བསམ་སྒོམ་གསུམ། བྱམས་སྙིང་རྗེ་བྱང་ཆུབ་ཀྱི་སེམས་སོགས་ཡོན་ཏན་ཐམས་ཅད་ཡར་ངོའི་ཟླ་བ་ལྟར་གོང་ནས་གོང་དུ་འཕེལ་བར་འགྱུར་བའི་བཤེས་གཉེན་དམ་པ་དང་གྲོགས་བཟང་པོ་ནི་རང་གི་ལུས་སྲོག་བས་ཀྱང་གཅེས་པར་འཛིན་པའི་སྒོ་ནས་བསམ་སྦྱོར་གཉིས་ཀས་ཚུལ་བཞིན་དུ་བསྟེན་པ་ནི་རྒྱལ་སྲས་རྣམས་ཀྱིས་བཤེས་གཉེན་བསྟེན་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་སྡོང་པོ་བཀོད་པ་ལས། དགེ་བའི་བཤེས་གཉེན་བལྟ་བ་ལ་ངོམས་པ་མེད་པར་གྱིས་ཤིག དེ་ཅིའི་ཕྱིར་ཞེ་ན། དགེ་བའི་བཤེས་གཉེན་རྣམས་ནི་མཐོང་བར་དཀའོ། །འབྱུང་བར་དཀའོ། །ཞེས་གསུངས་ཤིང་། \b
ཡང་དགེ་བའི་བཤེས་གཉེན་གྱིས་ཟིན་པ་ངན་འགྲོར་མི་ལྟུང་བ་དང་། སྡིག་གྲོགས་ཀྱི་ལག་ཏུ་མི་འགྲོ་བ་དང་། ལས་ཉོན་གྱིས་ཐུབ་པར་དཀའ་བ་སོགས་ཀྱི་ཕན་ཡོན་མང་དུ་གསུངས་ལ། སྐྱེས་རབས་ལས་ཀྱང༑ དམ་པ་རྣམས་ནི་སུས་ཀྱང་མི་སྲིངས་སྟེ། །དུལ་བའི་ཚུལ་གྱིས་དགེ་བ་བསྟེན་པར་བྱ། །དེ་དང་ཉེ་ན་དེ་ཡི་ཡོན་ཏན་རྡུལ། །ཆེད་དུ་མ་བསྒོས་པར་ཡང་འགོས་པར་འགྱུར། །ཞེས་གསུངས། དེའང་རང་ལས་ལྷག་པ་ཞིག་བསྟེན་དགོས་ཏེ། ཚོམས་ལས། གཙོ་བོ་བསྟེན་པས་དམ་པ་འཐོབ་འགྱུར་བས། །དེ་ཕྱིར་བདག་བས་གཙོར་གྱུར་བསྟེན་པར་བྱ། །ཞེས་སོ། །འདུལ་བ་ལས་ཚངས་སྤྱོད་རིལ་པོ་དགེ་བའི་བཤེས་གྲོགས་ལ་རག་ལས་པར་གསུངས་ཤིང༌། བཤེས་སྤྲིངས་ལས་ཀྱང༑ དགེ་བའི་བཤེས་གཉེན་བསྟེན་པས་ཚངས་པར་སྤྱོད། །ཡོངས་སུ་རྫོགས། ཞེས་གསུངས། 
\b
ཇི་ལྟར་བསྟེན་ཚུལ་ཡང་། བསམ་པ་དང་སྦྱོར་བས་བསྟེན་ཚུལ་གཉིས་ལས། དང་པོ་ལའང་རྩ་བ་དད་པ་སྦྱང་བ། བཀའ་དྲིན་རྗེས་སུ་དྲན་པ་གཉིས་ཡོད་ལ། དད་པ་དཀར་ཆོས་ཐམས་ཅད་ཀྱི་སྔོན་འགྲོ་དང་རྩ་བ་ཡིན་པར་གསུངས་ཏེ། མདོ་ལས། དད་པ་སྔོན་འགྲོ་མ་ལྟར་སྐྱེད་པ་སྟེ། །ཞེས་སོགས་དང་། གཞན་ཡང་མང་ངོ༌། །བཀའ་དྲིན་དྲན་ཚུལ་ནི། སྡོང་པོ་བཀོད་པ་ལས། དགེ་བའི་བཤེས་གཉེན་ནི་བདག་ངན་སོང་ཐམས་ཅད་ལས་སྐྱོབ་པའོ། །ཞེས་སོགས་ལྟར་བསམ་པར་བྱའོ༑ ༑སྦྱོར་བས་བསྟེན་ཚུལ་ཡང་། མདོ་སྡེ་རྒྱན་ལས། བཀུར་སྟི་རྙེད་པ་དག་དང་རིམ་གྲོ་དང་། །སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། །ཞེས་པ་ལྟར་མཉེས་པ་གསུམ་སྒྲུབ་པའི་སྒོ་ནས་བསྟེན་དགོས་སོ། །སྤྱོད་འཇུག་ལས་ཀྱང་། རྟག་པར་དགེ་བའི་བཤེས་གཉེན་ནི། །ཞེས་སོགས་དང༌༑ དཔལ་འབྱུང་བ་ཡི་རྣམ་ཐར་ལས། །ཞེས་སོགས་གསུངས། 
\b
དེ་ལྟར་ཚུལ་བཞིན་ཏུ་བསྟེན་ན་རང་རྒྱུད་ཀྱི་ཉེས་པ་ཐམས་ཅད་འཛད་ཅིང་ཡོན་ཏན་ཐམས་ཅད་འཕེལ་བ་སོགས་ཕན་ཡོན་མང་ལ། ཕན་ཡོན་གྱི་ལྡོག་ཕྱོགས་རྣམས་ནི་ལེགས་པར་མ་བསྟེན་པའི་ཉེས་པའོ། །གཞན་ཡང་ཇོ་བོས། གྲོགས་དག་བྱང་ཆུབ་མ་ཐོབ་བར་དུ་བླ་མ་དགོས་པས་བཤེས་གཉེན་དམ་པ་བསྟེན། །ཞེས་དང༌། ཐེག་ཆེན་གྱི་ཡོན་ཏན་ཆེ་སྐྱེ་ཆུང་སྐྱེ་ཐམས་ཅད་བླ་མ་ལ་བརྟེན་ནས་སྐྱེ་གསུངས་ཤིང་། །ཨ་ཏི་ཤ་གདམས་ངག་ཞུ་ཞེས་སྐད་ཆེན་པོས་ཞུས་པ་ན། ཧེ་ཧེ། ཁོ་བོ་ལ་རྣ་བ་རྟ་བཟང་པོ་བདོག་སྟེ༑ མན་ངག་བྱ་བ་དད་པ་དད་པ་གསུངས། འབྲོམ་གྱིས་ཇོ་བོ་ལ་ཚངས་སྤྱོད་ཁྱེད་གྲོགས་ལ་རག་ལས་སམ་ཞེས་པས། ཚངས་སྤྱོད་ཅག་གེ་གྲོགས་ལ་རག་ལས་གསུང་སྐད། འབྲོམ་ཉིད་ཀྱིས་ཀྱང་། རྐྱེན་དགེ་བའི་བཤེས་གཉེན་ཉིན་དང་མཚན་དུ་བསྟེན། །གྲོགས་དམ་པ་དགེ་བའི་འཁར་བ་བཟང་དང་འགྲོགས། །ཞེས་དང༌། 
\b
པུ་ཏོ་བས། གྲོགས་བཟང་པོ་དང་འགྲོགས་ན་རང་ལ་འཁོས་མེད་ཀྱང་དེས་འཁྱར་དུ་མི་སྟེར་ཏེ་སྲུང་སྡོམ་དང་དགེ་སྦྱོར་ཐམས་ཅད་ཁོང་གིས་ཁྱེར་ཆོད་ལ་འགྲོ། ཞེས་དང་། ལས་དང་པོ་པ་ཆོས་ཀྱི་གོ་བརྡ་ཅིའང་མེད་པ་དེའི་ཡོན་ཏན་གོང་ནས་གོང་དུ་རྫོགས་པར་བྱེད་པ་ལ་ཅི་རྒུ་ཐམས་ཅད་ཐེག་པ་ཆེན་པོའི་བླ་མ་ལ་རག་ལས་པས་སེམས་ལ་བརྟན་པ་མ་ཐོབ་བར་དུ་བླ་མ་དང་དར་ཅིག་འབྲལ་ཐབས་མེད་པས་བླ་མ་བསྟེན་པ་ལ་ནན་ཏན་བྱེད་དགོས། ཞེས་དང་། བླ་མ་དག་ལ་གུས་པ་མེད་ན་སངས་རྒྱས་ཉིད་ལ་བསྟེན་ཡང་མི་ཕན༑ ཞེས་སོགས་གསུང་སྒྲོས་ལས་འབྱུང་བ་དང་། ཁ་རག་པས། མཁས་བཙུན་ཡོན་ཏན་ལྡན་པ་དང་། །འཇིག་རྟེན་བློ་ཡིས་བཏང་བ་ཡི། །བཤེས་གཉེན་དམ་པ་བསྟེན་ཅིག་ཨང་། །ཞེས་སོགས་དང༑ དད་པ་མེད་པའི་མི་ལ་ཡོན་ཏན་གྱི་རྣམ་པ་གང་ཡང་མི་འབྱུང་བས། བཤེས་གཉེན་བསྟེན་ཅིང་མདོ་སྡེ་བལྟ། །ཞེས་དང་། 
\b
སྨྱུག་རུམ་པས། །དགེ་བའི་བཤེས་གཉེན་ལ་ཡིད་བཞིན་གྱི་ནོར་བུ་རིན་པོ་ཆེའི་འདུ་ཤེས་བསྐྱེད་པར་བྱའོ། །གྲོགས་བཟང་པོ་ལ་མཁར་རྫོང་བཙན་པོའི་འདུ་ཤེས་བསྐྱེད་པར་བྱའོ། །ཞེས་དང༌། བྱ་ཡུལ་བས། ཐར་པ་དང་ཐམས་ཅད་མཁྱེན་པའི་ལམ་མཁན་ཡིན་པས་རྟག་ཏུ་དགེ་བའི་བཤེས་གཉེན་བསྟེན། ཞེས་གསུངས་ཤིང་ཁོང་གིས་བཤེས་གཉེན་ཚུལ་བཞིན་བསྟེན་པའི་རྣམ་ཐར་ཁྱད་འཕགས་ཡོད་དོ། །སྐྱེས་བུ་དམ་པ་རང་ལས་ཡོན་ཏན་ལྷག་པ་ལ་ཁ་མིག་ཡར་བལྟ་བྱེད་དགོས་པའང་། ཕུ་ཆུང་བས་དམ་པ་རྣམས་ཀྱི་རྣམ་ཐར་གསན་ཅིང་། དེ་ལ་ནི་ང་ཡར་བལྟ་བ་ཡིན་གསུངས་པ་དང༌། མཐའ་བཞིའི་ཞལ་ནས། ང་ནི་ར་སྒྲེང་བའི་རྒད་པོ་དེ་རྣམས་ལ་མིག་རྟེན་བྱེད་གསུང་། གཞན་ཡང་རྒྱལ་སྲས་པ་ཉིད་ཀྱིས། དགེ་བ་དགེ་བའི་བཤེས་ལ་བསྟེན་ནས་འཕེལ། །ཞེས་དང་། སྐྱེ་མེད་རྟོགས་པའི་ཐབས་ཆེན་སྟོན་མཛད་པའི། །སྐྱེ་བོ་དམ་པ་མགོ་ཡི་ཐོད་བཞིན་བསྟེན། །ཞེས་གསུངས་ཤིང་། དེ་བཞིན་དུ་ཕྱག་ལེན་ལ་བཏབ་སྟེ། ཟླ་བྲལ་གྱི་ཡོངས་འཛིན་མཁན་ཆེན་བསོད་ནམས་གྲགས་པ་དང༌། རིན་པོ་ཆེ་ཤེར་འབུམ་པ་གཉིས་སོགས་བཤེས་གཉེན་བཅུ་ཕྲག་བཞི་ལྷག་བསྟེན་པར་མཛད་དོ། །
\b
\v 9 བདུན་པ་བསྟན་པའི་འཇུག་སྒོ་སྐྱབས་འགྲོ་ནི། ཞེས་གསུངས། དོན་ནི། རང་རང་ཡང་ཤིན་ཏུ་ཐར་བར་དཀའ་བའི་འཁོར་བའི་བཙོན་རར་ཚུད་ཅིང་། ལས་དང་ཉོན་མོངས་པའི་ཀུན་འབྱུང་གི་ལྕགས་སྒྲོག་དམ་པོས་དབང་མེད་དུ་བཅིངས་པར་གྱུར་པའི་འཇིག་རྟེན་པའི་ལྷ་ཆེན་པོ་སོགས་ནི་ཇི་ལྟར་མཐུ་ཆེ་ཡང་། དེ་དག་སུས་ཀྱང་མཐོ་རིས་དང་ཐར་པ་དོན་གཉེར་གྱི་གང་ཟག་སུ་ཞིག །ངན་སོང་དང་འཁོར་བའི་སྡུག་བསྔལ་ལས་ཇི་ལྟར་བསྐྱབ་པར་ནུས་ཏེ་ཅུང་ཟད་ཀྱང་སྐྱོབ་མི་ནུས་ལ། དེའི་ཕྱིར་ཡུལ་ཁྱད་པར་ཅན་གང་ལ་སྐྱབས་བཙལ་ན་ནམ་ཡང་མི་བསླུ་བར་རང་གཞན་ཐམས་ཅད་སྲིད་ཞིའི་འཇིགས་པ་ཀུན་ལས་སྐྱོབ་པར་ངེས་པའི་ནུས་པ་མངའ་བའི་དཀོན་མཆོག་རིན་པོ་ཆེ་རྣམ་པ་གསུམ་ལ་དེའི་ཆེད་དུ་བློ་གཏད་ལིང་སྐྱུར་གྱི་སྐྱབས་འགྲོ་བྱེད་པ་ནི་རྒྱལ་སྲས་རྣམས་ཀྱིས་སྐྱབས་འགྲོའི་ཉམས་ལེན་ལ་སློབ་ཚུལ་གྱི་ལག་ལེན་ཡིན་ནོ། །ཞེས་པའོ། །
\b
གཞན་ཡང་སྤྱོད་འཇུག་ལས། དེ་བས་རྒྱལ་བ་འགྲོ་བའི་མགོན། །འགྲོ་བ་སྐྱོབ་པའི་དོན་བརྩོན་པ། །སྟོབས་ཆེན་འཇིགས་པ་ཀུན་སེལ་ལ། །དེ་རིང་ཉིད་ནས་སྐྱབས་སུ་མཆི། །ཞེས་གསུངས་ལ། དེའང་འགྲོ་བའི་མགོན་ཞེས་པ་ཀུན་ལ་ཐུགས་རྗེ་ཉེ་རིང་མེད་པར་འཇུག་པ། འགྲོ་བ་སྐྱོབ་པའི་དོན་བརྩོན་ཞེས་པ་ཕན་བཏགས་མ་བཏགས་ཀྱི་དོན་མཛད་པ། སྟོབས་ཆེན་ཞེས་པ་རང་འཇིགས་པ་ཐམས་ཅད་ལས་གྲོལ་བ། འཇིགས་པ་ཀུན་སེལ་ཞེས་པ་གཞན་འཇིགས་པ་ལས་སྒྲོལ་བའི་ཐབས་མཁས་དང་ལྡན་པ་སྟེ། དེ་འདྲའི་ཁྱད་ཆོས་བཞི་ལྡན་ཞིག་སྐྱབས་སུ་འོས་ལ། དེའང་སངས་རྒྱས་ལ་ཡོད་ཀྱི། གཞན་དབང་ཕྱུག་སོགས་ལ་མེད་པས་སངས་རྒྱས་ཉིད་སྐྱབས་མཆོག་ཏུ་གྲུབ་ལ། དེའི་ཕྱིར་དེས་བསྟན་པའི་ཆོས་དང་། དེའི་རྗེས་འཇུག་གི་དགེ་འདུན་ཡང་སྐྱབས་སུ་འོས་སོ། །དེའི་ཕྱིར། སྐྱབས་འགྲོ་བདུན་ཅུ་པ་ལས། སངས་རྒྱས་ཆོས་དང་དགེ་འདུན་ནི། །ཐར་པ་འདོད་པ་རྣམས་ཀྱི་སྐྱབས།། ཞེས་གསུངས། 
\b
སྐྱབས་འགྲོའི་ཕན་ཡོན་ལ། ནང་པའི་ཁྱུར་ཚུད་པ་སོགས་མང་ཡང་། མདོར་ན་ཕར་ཕྱིན་བསྡུས་པ་ལས། སྐྱབས་སོང་བསོད་ནམས་གཟུགས་ཡོད་ན། །སྟོང་གསུམ་འདི་ཡང་སྣོད་དུ་ཆུང་། །ཞེས་སོགས་ལྟར་ཡིན་ལ། དཀོན་མཆོག་ལ་སྙིང་ནས་བློ་ཁེལ་བ་མེད་ན་ཕན་ཡོན་རྣམས་ཇི་བཞིན་འབྱུང་དཀའོ། །སྐྱབས་སུ་མ་སོང་བའི་ཉེས་དམིགས་ནི་ཕན་ཡོན་གྱི་ལྡོག་ཕྱོགས་ཅི་རིགས་པ་རྣམས་སོ། །སོ་སོ་དང་ཐུན་མོང་གི་བསླབ་བྱ་གལ་ཆེ་བ་རྣམས་ནི་གཞན་དུ་ཤེས་དགོས་སོ། །གཞན་ཡང་ཇོ་བོས། སྐྱབས་མཆོག་བླ་མ་དཀོན་མཆོག་གསུམ། །སྐྱབས་ཀྱི་ཡུལ་དུ་ལེགས་བསྟེན་ལ། །དང་འདོད་ཡིད་ཆེས་བཟང་པོ་ཡི། །དགེ་བའི་ས་ཆེན་དད་པ་བསྟེན།། ཞེས་གསུངས་ཤིང་། སྐྱབས་འགྲོ་ཆོས་ཀྱི་རྩ་བར་གཟིགས་ནས་སྙེ་ཐང་སོགས་སུ་བན་སྐྱ་ཐམས་ཅད་སྐྱབས་འགྲོ་ལ་བཀོད་པས་བླ་མ་སྐྱབས་འགྲོ་བ་ཞེས་གྲགས། 
\b
འབྲོམ་གྱིས་ཀྱང་། འཁོར་བའི་རྒྱ་མཚོ་བསྒྲལ་དཀའ་ཞིང་། །སྡུག་བསྔལ་རྣམས་ཀྱང་བཟོད་པར་དཀའ། །ཕ་མར་བཅས་པ་སྐྱབས་དགོས་པས། །གཞན་གྱི་བཙན་ས་ཞུ་བ་ལ། །དཀོན་མཆོག་གསུམ་ལས་ལྷག་མ་མཆིས།། ཞེས་དང་། སངས་རྒྱས་འདྲ་བའི་སྟོན་པ་མེད། །ཆོས་དང་འདྲ་བའི་སྐྱོབ་པ་མེད། །དགེ་འདུན་འདྲ་བའི་ཞིང་མེད་དེ། །དེ་ཕྱིར་བདག་གིས་སྐྱབས་སུ་བགྱིད། །ཅེས་དང་། 
\b
པུ་ཏོ་བས། འོ་སྐོལ་འཁོར་བ་དང་ངན་སོང་གི་སྡུག་བསྔལ་གྱིས་འཇིགས་པ་ལ་སྐྱབས་གནས་ཀྱི་ཇོ་བོ་སངས་རྒྱས་བཅོམ་ལྡན་འདས་ལ་སྐྱབས་སུ་འགྲོ་དགོས། གཞན་འཇིག་རྟེན་གྱི་ཕྱུ་དང་དབང་ཕྱུག་སོགས་དང༑ ལྷ་ཀླུ་མཐུ་ཆེ་བ་རྣམས་ཀྱིས་འོ་སྐོལ་གྱི་སྐྱབས་གནས་མི་བཏུབ་སྟེ། ཁོང་རང་ཡང་འཁོར་བ་ལས་མ་འདས་ཞེས་དང་། ཡང་ཡང་བསམས་ནས་ཡིད་ཇེ་ཆེས་དང་། རྒྱུད་ཇེ་དག་ཏུ་སོང་ནས་བྱིན་རླབས་འབྱུང་། དེ་ལ་ངེས་ཤེས་རྙེད་པས་སྙིང་ཐག་པས་སྐྱབས་སུ་སོང་ནས་དེའི་བསླབ་བྱ་ལ་སློབ་ཙ་ན་ཅི་བྱས་སངས་རྒྱས་ཀྱི་ཆོས་བྱ་བ་གཅིག་ཏུ་འགྱུར་བ་ཡིན་ཏེ། འོ་སྐོལ་སངས་རྒྱས་ཀྱི་མཁྱེན་པ་ལ་མོ་མ་རྣོ་ཤེས་ཙམ་དུའང་མི་བརྩི་ཞེས་སོགས་གསུངས་ལ། ཡང་ཡུང་བ་ན་དགེ་བཤེས་ཁམ་ལུང་པས་དཀོན་མཆོག་གསུམ་ལ་བློ་གཏད་པས་དེ་ན་ཁོང་ལས་བདེ་སྐྱིད་ཆེ་བ་མེད༑ 
\b
སྤྱན་སྔ་བས་ཀྱང་དེ་བཞིན་མཛད་པས་ཀླུང་ཤོད་ན་ཁོང་བདེ་སྐྱིད་སྙན་གསུམ་ཆེ། ཆོས་། མཛད་གཞན་ཐམས་ཅད་ཀྱང་དེ་བཞིན་ཡིན། འོ་ཅག་ཀྱང་དཀོན་མཆོག་ལ་བློ་གཏད་ན་བདེ་སྐྱིད་སྙན་གསུམ་འབྱུང་ངེས་ཡིན་ཞེས་སོགས་གསུངས། ཁ་རག་པས། བློ་ལྟོས་བྱས་ན་མི་བསླུ་བ།། དཀོན་མཆོག་གསུམ་ལས་མི་བདོག་གི །རྟག་ཏུ་སྐྱབས་སུ་སོང་ཞིག་ཨང་། །ཞེས་སོགས་གསུངས་སོ༑ ༑གཞན་ཡང་རྒྱལ་སྲས་ཉིད་ཀྱིས། དེར་ནི་འཇིག་རྟེན་ལྷ་དང་མི་རྣམས་ནི། །རང་ཡང་འཇིགས་པ་དག་ལས་མ་གྲོལ་བས། །གཞན་དག་སྐྱོབ་པའི་ནུས་པ་མེད་པས་ན། །གཏན་གྱི་སྐྱབས་མཆོག་མིན་པར་ཤེས་བྱས་ནས། །གང་ལ་སྐྱབས་ན་གནས་སྐབས་མཐར་ཐུག་གི །བདེ་བ་ཐམས་ཅད་ངེས་པར་སྩོལ་ནུས་པས། །དཀོན་མཆོག་གསུམ་ལ་བློ་ལྟོས་ལེགས་གཏད་ནས། །གུས་པའི་ཡིད་ཀྱིས་སྐྱབས་འགྲོ་དྲག་ཏུ་བྱ། །ཞེས་དང་། ཡང་སྐྱབས་འགྲོ་ནི་ལམ་གྱི་དངོས་གཞི་སྔོན་འགྲོ་གེགས་སེལ་ཐམས་ཅད་ཀྱི་མཆོག་ཡིན་པར་གསུངས་ཤིང་དེ་བཞིན་དུ་ཐུགས་ཉམས་སུ་བཞེས་སོ། །
\b
\v 10 གཉིས་པ་དངོས་གཞི་སྐྱེས་བུ་གསུམ་གྱི་ལམ་བསྟན་པ་ལ་གསུམ་ལས། དང་པོ་སྐྱེས་བུ་ཆུང་ངུའི་ལམ་ངན་འགྲོའི་སྡུག་བསྔལ་ལ་འཇིགས་ནས་སྡིག་པ་སྤོང་བ་ནི། ཞེས་གསུངས། དོན་ནི། ཐོས་པས་འཇིགས་སྐྲག་སྐྱེད་ཅིང་ཐོག་ཏུ་བབས་ན་ཤིན་ཏུ་བཟོད་དཀའ་བའི་ཚོར་བ་མི་བཟད་པས་གདུངས་པའི་ངན་སོང་གསུམ་གྱི་སྡུག་བསྔལ་དེ་རྣམས་ནི། རྒྱུ་མེད་པ་དང་མི་མཐུན་པའི་རྒྱུ་ལས་བྱུང་བ་མ་ཡིན་ཞིང་། མི་དགེ་བཅུ་སོགས་སྡིག་པའི་ལས་ཀྱི་འབྲས་བུ་ཡིན་པར་ལས་དང་ལས་ཀྱི་འབྲས་བུ་སྣ་ཚོགས་པ་མཁྱེན་པའི་སྟོབས་མངའ་བའི་ཐུབ་པ་ཐམས་ཅད་མཁྱེན་པས་གསུངས་པ་དེའི་ཕྱིར་སྲོག་ལ་བབས་ཀྱང་མི་དགེ་སྡིག་པའི་ལས་ལ་ནམ་ཡང་འཇུག་པར་མི་བྱེད་པ་ནི་རྒྱལ་སྲས་རྣམས་ཀྱིས་དཀར་ནག་གི་ལས་ལ་བླང་དོར་བྱེད་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་རིན་ཆེན་ཕྲེང་བ་ལས། རབ་ཏུ་ཚ་ཞིང་གྲང་བ་ཡི། །དམྱལ་བ་ཉི་མ་གཅིག་བཞིན་དྲན། །བཀྲེས་སྐོམ་དག་གིས་རིད་པ་ཡི། །ཡི་དྭགས་དག་ཀྱང་དྲན་པར་བྱ། །རྨོངས་པའི་སྡུག་བསྔལ་རབ་མང་བའི། །བྱོལ་སོང་བལྟ་ཞིང་དྲན་པར་བྱ། །ཞེས་གསུངས་པ་ལྟར། དམྱལ་བ་ལ་སྡེ་ཚན་བཅོ་བརྒྱད། ཡི་དྭགས་ལ་སྡེ་ཚན་གསུམ། དུད་འགྲོ་ལ་སྡེ་ཚན་གཉིས་ཡོད་ལ། དེ་རྣམས་ཀྱི་ཚ་གྲང་། བཀྲེས་སྐོམ། གཅིག་ལ་གཅིག་ཟ་སོགས་ཀྱི་སྡུག་བསྔལ་དེ་ཐམས་ཅད་མི་དགེ་བའི་འབྲས་བུར་ངེས་ཏེ། སྔ་མ་ལས། མི་དགེ་བ་ལས་སྡུག་བསྔལ་ཀུན། །དེ་བཞིན་ངན་འགྲོ་ཐམས་ཅད་དོ། །ཞེས་དང༌། \b
སྤྱོད་འཇུག་ལས། སྡུག་བསྔལ་ཡིད་མི་བདེ་བ་དང་། །འཇིགས་པ་རྣམ་པ་སྣ་ཚོགས་དང་། །འདོད་པ་རྣམས་དང་བྲལ་བ་ནི། །སྡིག་པ་སྤྱོད་ལས་འབྱུང་བར་འགྱུར། །ཞེས་དང་། མི་དགེ་བ་ལས་སྡུག་བསྔལ་འབྱུང་། །ཞེས་པ་ནས། འདི་ཉིད་འབའ་ཞིག་བསམ་པའི་རིགས། །ཞེས་པ་ལྟར་ལས་འབྲས་སེམས་པ་གལ་ཆེ་ལ། དེའང་ལས་འབྲས་སྤྱིར་བསམ་པ་ལ། ལས་ངེས་པ། ལས་འཕེལ་ཆེ་བ། ལས་མ་བྱས་པ་དང་མི་འཕྲད་པ། བྱས་པ་ཆུད་མི་ཟ་བ་སྟེ། བཞི་དང་། བྱེ་བྲག་ཏུ་བསམ་པ་ལ། རགས་རིམ་བསྡུས་པ་མི་དགེ་བའི་ལས་ལམ་བཅུ། དེའི་ལྡོག་ཕྱོགས་དགེ་བ་བཅུ་ཡོད་ལ། དེ་དག་རེ་རེའི་འབྲས་བུ་ལའང་རྣམ་སྨིན་གྱི་འབྲས་བུ། རྒྱུ་མཐུན་གྱི་འབྲས་བུ། དབང་གི་འབྲས་བུ་སོགས་སོ་སོར་མ་འདྲེས་པར་མྱོང་དགོས་ཚུལ་ལ་བསམས་ནས་ལས་འབྲས་ཡིད་ཆེས་ཀྱི་དད་པ་སྐྱེད་པ་གལ་ཆེའོ། །
\b
སྲིད་པའི་སྡུག་བསྔལ་བསམས་ན་ངེས་འབྱུང་དང་སྙིང་རྗེ་སོགས་སྐྱེ་ཞིང་། ལས་འབྲས་བསམས་ན་ཡིད་ཆེས་ཀྱི་དད་པས་བླང་དོར་ལ་འཇུག་པ་ནི་དེ་དག་བསམས་པའི་ཕན་ཡོན་ཡིན་ལ། དེའི་ལྡོག་ཕྱོགས་ནི་དེ་དག་མ་བསམས་པའི་ཉེས་པའོ། །གཞན་ཡང་ཇོ་བོས། མཁས་པས་སྡིག་པར་ཡོང་མི་སྤྱོད། །དེ་འབྲས་ངན་འགྲོའི་སྡུག་བསྔལ་འབྱུང་། །ཞེས་དང་། ཤིན་ཏུ་ཟབ་པ་ལས་འབྲས་ཁོ་ན་ཡིན། ཡི་དམ་གྱི་ལྷ་ཞལ་མཐོང་བ་བས་ལས་རྒྱུ་འབྲས་ལ་ཡིད་ཆེས་བརྟན་པ་ཐོབ་ན་དེ་ཉིད་མཆོག་ཡིན་ཞེས་དང་། རྩ་བ་དུག་ཡིན་ན་ཡལ་ག་སོགས་ཐམས་ཅད་དུག་ཡིན་ཞེས་སོགས་ཀྱི་དཔེས་ལས་འབྲས་བསྟན་ཞིང་། མངའ་རིས་སུ་ལས་འབྲས་འབའ་ཞིག་གསུངས་པས་བླ་མ་ལས་འབྲས་པ་ཞེས་གྲགས། 
\b
འབྲོམ་གྱིས་ཀྱང་། ངན་སོང་གསུམ་པོ་དེར་ལྟུང་ན་ནི་སྡུག་བསྔལ་འབའ་ཞིག་ལས་སྐྱིད་གཅིག་ཀྱང་མེད། ཅེས་དང་། གསོན་ཚེ་དགེ་སྡིག་གཉིས་པོ་གང་བྱས་པའི། །འབྲས་བུ་ཕྱི་མའི་དུས་སུ་འབྱུང་བར་འགྱུར། །ཞེས་དང་། ད་ལྟ་དགེ་བའི་ལས་ལ་མ་འབད་ན། །ཕྱི་མར་སྡུག་བསྔལ་མྱོང་བར་འགྱུར་ཏ་རེ། །ཞེས་དང༌། ཇོ་བོ་པ་སྙིང་ཁམས་ཆེར་མི་རུང་། རྟེན་འབྲེལ་འདི་ཕྲ་གསུངས། པུ་ཏོ་བས། འོ་སྐོལ་དུས་ད་རེས་མི་དགེ་བཅུ་སྤངས་ནས་དགེ་བཅུ་སྤྱད་ན་ངན་སོང་གསུམ་བཙལ་ཡང་མི་རྙེད། དགེ་བཅུ་སྤངས་ནས་མི་དགེ་བཅུ་ལ་བག་མེད་པར་སྤྱད་ན་མཐོ་རིས་དང་ཐར་པ་བཙལ་གྱི་མི་རྙེད་པར་འགྲོ། ཞེས་དང༌། ནན་ཏར་ཟབ་པ་ལས་དང་འབྲས་བུ། །སྟོང་ཉིད་རིགས་པས་ཀྱང་ནི་གོར་རུང་། །ཞེས་གསུངས། 
\b
ཕུ་ཆུང་བས། ང་ནི་གཏུགས་ཀྱིས་ཐུག་ནས་རྒས་ཁར་མཛངས་བླུན་ལ་ཁ་ལྷན་སོང་གསུངས། ཁམ་ལུང་པས་ཕུ་ཆུང་པ་ལ། དགེ་བཤེས་པ་ནི་ལས་འབྲས་ཁོ་ན་གལ་ཆེ་བར་གསུངས་པ་ལ། ད་ལྟ་བཤད་པ་དང་། ཉན་པ་དང་། སྒོམ་རིན་མེད་པར་བྱེད་དེ་འདི་ཁོ་ན་དཀའ་འམ་སྙམ་གསུངས་པས། ཕུ་ཆུང་བས་དེ་ཙུག་ལགས་གསུངས། གླང་ཐང་པས་སྤྱན་སྔ་བ་ལ་གདམས་པ་ཞུས་པ་ལ། ཇོ་བོ་ལས་འབྲས་སེམས་པ་འདི་རང་མན་ངག་ཡིན་སྙམ་པ་ཡིན་གསུངས། ཁ་རག་པས། ངན་སོང་སྡུག་བསྔལ་འབྱུང་བའི་རྒྱུ། །ལས་ངན་སྡིག་པ་སྤོངས་ཤིང་ཨང་། ཞེས་དང་། ཤ་ར་བས། ལས་འབྲས་ལ་མ་བྱང་བར་ཆོས་མཐོ་མཐོ་ལ་དགའ་བ་ནི་འཁྱགས་པའི་སྟེང་དུ་མཁར་བརྩིགས་པ་དང་འདྲ། ཞེས་སོགས་གསུངས། གཞན་ཡང་རྒྱལ་སྲས་པ་ཉིད་ཀྱིས། ཚ་གྲང་བཀྲེས་སྐོམ་གཅིག་ལ་གཅིག་ཟ་སོགས། །སྡུག་བསྔལ་མང་པོས་ངན་སོང་བ་རྣམས་གཙེས། །ཞེས་དང༌། འགྲོ་བ་བཟང་ངན་དེ་ཡི་བདེ་སྡུག་ཀུན། །དགེ་དང་མི་དགེས་འཕེན་ཞིང་རྫོགས་བྱེད་པས། །སྲོག་གི་ཕྱིར་ཡང་སྡིག་པ་མི་བྱ་ཞིང་། །རྟག་ཏུ་དགེ་བའི་ཆོས་ལ་འབད་ལ་བྱ། །ཞེས་གསུངས་ཤིང་། དེ་བཞིན་དུ་ཉམས་བཞེས་མཛད་དོ། །
\b
གཉིས་པ་སྐྱེས་བུ་འབྲིང་གི་ལམ་སྲིད་བདེ་ལ་མ་ཆགས་པར་ཐར་པ་དོན་དུ་གཉེར་བ་ནི། ཞེས་གསུངས། དོན་ནི། འདོད་ཁམས། གཟུགས་ཁམས། གཟུགས་མེད་ཁམས་ཏེ་ཁམས་གསུམ་མམ་སྲིད་པ་གསུམ་ན་ཟག་བཅས་ཀྱི་བདེ་བ་ཇི་སྙེད་ཡོད་པ་དེ་ཐམས་ཅད་ནི་རྩྭའི་རྩེ་མོའི་ཟིལ་པའི་ཐིགས་པ་བཞིན་དུ་སྐད་ཅིག་དང་ཡུད་ཙམ་ཞིག་གིས་འཇིག་ཅིང་རྣམ་པར་ཉམས་པའི་ཆོས་ཅན་ཡིན་པས་ཆགས་པའི་གནས་སུ་མི་རིགས་ལ། དུས་ནམ་གྱི་ཚེ་ཡང་གཞན་དུ་མི་འགྱུར་བ་རྟག་བརྟན་གཡུང་དྲུང་གི་ངོ་བོར་གནས་པ་སྒྲིབ་གཉིས་ཀྱི་འཆིང་བ་འཐའ་དག་ལས་གྲོལ་བ་ཐར་པའི་གོ་འཕང་མཆོག་ནི་རྫོགས་པའི་སངས་རྒྱས་ཡིན་པས་ན། དེ་དོན་དུ་གཉེར་བའི་ངེས་འབྱུང་གི་བསམ་པ་ཁྱད་པར་ཅན་གྱིས་ཟིན་པའི་སྒོ་ནས་ཐེག་ཆེན་གྱི་ལམ་ལ་སྦྱོར་བ་ནི་རྒྱལ་སྲས་རྣམས་ཀྱིས་རྣམ་གྲོལ་དོན་གཉེར་གྱི་བློ་སྐྱེད་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་བཞི་བརྒྱ་པ་ལས། གང་ལ་འདིར་སྐྱོ་ཡོད་མིན་པ། །དེ་ལ་ཞི་གུས་ག་ལ་ཡོད། །ཅེས་དང་། སྤྱོད་འཇུག་ལས་ཀྱང་། སྡུག་བསྔལ་མེད་པར་ངེས་འབྱུང་མེད། །ཅེས་པ་ལྟར་སྲིད་པ་མཐའ་དག་སྡུག་བསྔལ་དུ་ཤེས་ནས། དེ་ལ་སྐྱོ་བས་འདོར་འདོད་ཀྱི་བློ་མ་སྐྱེས་ན་སྡུག་བསྔལ་ཞི་བའི་ཐར་པ་རྒྱུ ་ལ་དོན་གཉེར་གྱི་གུས་པ་མི་སྐྱེའོ། །དེས་ན་མཐོ་རིས་ཀྱི་བདེ་བ་ལའང་མ་ཆགས་པ་ཞིག་དགོས་ཀྱི༑ དེར་ཆགས་ན་སྲིད་པ་ལས་འདའ་མི་ནུས་ཏེ། མདོ་ལས། འཁོར་བར་ཆགས་པའི་ཡིད་དང་ལྡན་རྣམས་རྟག་ཏུ་འཁོར། །ཞེས་གསུངས། དེའི་ཕྱིར་ཐར་པ་དོན་གཉེར་གྱི་ངེས་འབྱུང་གི་བློ་སྐྱེ་བ་ལ་སྡུག་བདེན་འཁོར་བའི་ཉེས་དམིགས་དང་། ཀུན་འབྱུང་འཁོར་བའི་འཇུག་རིམ་ཤེས་དགོས་ལ། སྔ་མ་ལའང་། སྲིད་པ་སྤྱིའི་ཉེས་དམིགས་ནི། དགྲ་གཉེན་ངེས་པ་མེད་པ། ངོམས་མི་ཤེས་པ། ལུས་ཡང་ཡང་འདོར་བ། ཡང་ཡང་ཉིང་མཚམས་སྦྱོར་བ། ཡང་ཡང་མཐོ་དམན་དུ་འགྱུར་བ། གཅིག་པུ་གྲོགས་མེད་པའི་ཉེས་དམིགས་ཏེ་དྲུག་དང༌། ཡང་སྡུག་བསྔལ་བརྒྱད་དང་གསུམ་སོགས་ཡོད་ལ། བྱེ་བྲག་སོ་སོའི་སྡུག་བསྔལ་ལའང་། སྔར་བཤད་ངན་སོང་གསུམ་དུ་མ་ཟད། མཐོ་རིས་གསུམ་ཡང་སྡུག་བསྔལ་གྱི་རང་བཞིན་ཏེ། མདོ་ལས། འཁོར་བ་ཁབ་ཀྱི་རྩེ་ཙམ་ལ། །ཞེས་སོགས་དང་། 
\b
བྱམས་པས། མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། །ཅེས་སོགས་དང་། བཞི་བརྒྱ་པར། མཁས་པ་རྣམས་ལ་མཐོ་རིས་ཀྱང་། །དམྱལ་བ་དང་མཚུངས་འཇིགས་སྐྱེད་འགྱུར། །ཞེས་སོགས་ལྟར་རོ། །འདིར་ནི་སྐྱེས་བུ་ཆུང་ངུའི་སྐབས་ལྟར་ངན་སོང་གྱི་ཉེས་དམིགས་བསམ་པ་ཙམ་གྱིས་མི་ཆོག་གི སྲིད་པ་མཐའ་དག་མེ་འབར་བའི་ཁང་པའི་ནང་ལྟར་སྡུག་བསྔལ་གྱི་འབྱུང་གནས་སུ་ཤེས་དགོས་ལ། དེ་ལྟར་ཤེས་ན་ཐར་པ་དོན་གཉེར་སྐྱེ་ཞིང་དེ་ལ་བརྟེན་ནས་མྱང་འདས་འཐོབ་སྟེ། ཚོམས་ལས། དེ་ལྟར་ཉེས་དམིགས་རྟོགས་གྱུར་ན། །མྱུར་དུ་མྱ་ངན་འདས་པ་འཐོབ། །ཅེས་སོ། །ཀུན་འབྱུང་འཁོར་བའི་འཇུག་རིམ་བསམ་པ་ལ། སྲིད་པའི་སྡུག་བསྔལ་ཐམས་ཅད་ལས་ཀྱི་ཀུན་འབྱུང་གིས་བསྐྱེད་ལ། དེ་ཉོན་མོངས་པའི་ཀུན་འབྱུང་གིས་བསྐྱེད་ཅིང་། ཉོན་མོངས་ཐམས་ཅད་ཀྱི་རྩ་བ་བདག་འཛིན་ཡིན་ལ༑ དེ་ཟློག་ནུས་ཤིང་བཟློག་ན་སྡུག་བསྔལ་ཞི་བའི་འགོག་པའམ་ཐར་པ་མངོན་དུ་བྱ་ནུས་སོ། །
\b
དེ་ལ་ཐར་པ་ཞེས་པ་ནི་ལས་ཉོན་གྱི་འཆིང་བ་ལས་གྲོལ་བ་ཡིན་ལ། གྲོལ་བྱེད་ཀྱི་ལམ་ཡང་བསླབ་པ་གསུམ་གྱི་ཉམས་ལེན་ཡིན་ཞིང་། དེའི་ནང་ནས་ཀྱང་སྲིད་རྩ་བདག་འཛིན་བཟློག་བྱེད་དངོས་ནི་བདག་མེད་རྟོགས་པའི་ཤེས་རབ་ཡིན་ལ། དེ་ཏིང་ངེ་འཛིན་ལ་བརྟེན་ཞིང་། དེ་སོགས་ཡོན་ཏན་ཐམས་ཅད་ཀྱི་རྩ་བ་ནི་ཚུལ་ཁྲིམས་ཡིན་པས་དེ་ཐོག་མར་གལ་ཆེའོ། །དེས་ན་བཤེས་སྤྲིངས་ལས། སྐྱེ་བ་བཟློག་པའི་སླད་དུ་འབད། །ཅེས་དང་། ཡང་སྲིད་མེད་པར་བགྱི་སླད་འབད། །ཅེས་སོགས་ལྟར་ད་ལྟའི་མི་ཁོམ་པའི་གནས་བརྒྱད་དུ་མ་སྐྱེས་པར་རྟེན་ཁྱད་པར་ཅན་ཐོབ་པའི་དུས་འདིར་སྐྱེ་བ་བཟློག་སྟེ་ཡང་སྲིད་མེད་པའི་ཐར་པ་འཐོབ་བྱེད་ཀྱི་ལམ་ལ་འབད་ནས་སློབ་དགོས་སོ། །གཞན་ཡང་ཇོ་བོས། གྲོགས་དག་འཁོར་བའི་འདམ་རྫ་བ་འདི་ན་སྐྱིད་མེད་ཐར་པའི་སྐམ་སར་གཤེགས། །ཞེས་དང་། 
\b
སྡོམ་པ་གསུམ་ལ་གནས་ཤིང་དག་ཀྱང་ཁམས་གསུམ་འཁོར་བ་ལ་ཡིད་མ་འབྱུང་ན་འཁོར་བའི་རྒྱུ་བྱེད་ཅེས་གསུངས་ལ། འབྲོམ་གྱིས་ཀྱང༌། དུས་ཉིན་དང་མཚན་དུ་འཁོར་བའི་སྡུག་བསྔལ་བསྒོམ། །དེ་ཤེས་ནས་འཇིགས་པས་ཡར་ལ་འབྲོས་སྙིང་འདོད། །ཅེས་དང་། པུ་ཏོ་བས། འོ་ཅག་འཁོར་བར་གཞལ་ཡས་ཁང་དུ་མཐོང་རིང་ལ་དེར་འཁྱམས་པ་ལས་རྣམ་གྲོལ་ཐོབ་ཐབས་མེད། ཅེས་དང༌། ངན་སོང་ནས་ཐར་ཏེ་ལྷ་མི་ཐོབ་པ་ཙམ་ལའང་བདེ་བ་མེད་ཅིང་གཏན་གྱི་བཙན་ས་ཟིན་པ་མེད་པས་འཁོར་བ་མཐའ་དག་སྡུག་བསྔལ་དུ་ཤེས་དགོས། ཞེས་དང༌། རྐྱང་ཚ་རྡོལ་ཚུལ་གྱིས་གདམས་པ་ཞུས་པ་ལ། ཁྱོད་འཁོར་བའི་ཉེས་དམིགས་སྒོམས་དང་འཁོར་བ་སྤོང་དཀའ་རྒྱུ་མེད། ཐར་པ་འགྲུབ་དཀའ་རྒྱུ་མེད༑ ཅེས་གསུངས། ཁ་རག་པས། གང་དུ་སྐྱེས་ཀྱང་སྐྱིད་མེད་པར་བསྒོམས་པས་འཁོར་བ་མཐའ་དག་ལ་བློ་ལྡོག་དགོས་པར་གོ་ལགས། ཞེས་དང་། 
ཨང་ཡིག་ཏུའང་། འཁོར་བ་པ་ལ་བདེ་བ་མེད། །ཅེས་སོགས་གསུངས། སྨྱུག་རུམ་པས། ངེས་པར་ལེགས་པའི་བྱང་ཆུབ་འཐོབ་པར་འདོད་པས་འཁོར་བ་ལ་བཙོན་རའི་འདུ་ཤེས་བསྐྱེད་པར་བྱའོ། །ཞེས་དང༌། 
\b
འགྲོ་མགོན་གྱིས། །འཁོར་བ་ལ་ཡིད་འབྱུང་བའི་བློ་རྣལ་མ་ཞིག་སྐྱེས་ན་མེ་ལྕགས་རྣོན་པོ་དང་སྤྲ་བ་སྐམ་པོ་འཕྲད་པ་བཞིན་དུ་རྣམ་པར་གྲོལ་བ་ལ་ཚེགས་མེད་པ་འོང་སྟེ་མྱུར་དུ་སྲིད་པ་གསུམ་ནས་ཐར་ཞེས་གསུངས། འཁོར་བ་བཟློག་པའི་སླད་དུ། ད་རེས་འབད་དགོས་པའང་། དཔེ་ཆོས་སུ། སྔར་དེ་ཙམ་ཞིག་འཁྱམས་པ་ལ་རང་ལོག་མ་བྱུང་ལོག་མི་འོང་བས་བཟློག་དགོས་ལ། བཟློག་པའི་དུས་ཀྱང་ད་རེས་དལ་འབྱོར་ཐོབ་པའི་དུས་འདི་ཡིན་ཞེས་དང་། བེའུ་བུམ་ལས་ཀྱང་དེ་བཞིན་གསུངས་སོ།། རྣལ་འབྱོར་པ་ཆེན་པོས་ཀྱང་། ད་རེས་ཕྱུགས་ལས་བྱེ་བྲག་འབྱེད་པའི་དུས་ཡིན། ཞེས་དང༌། སྣེའུ་ཟུར་པས། ངན་སོང་གསུམ་གདོང་ཐུག་ཁོ་ནར་ཡོད་པ་བཟློག་ཏུ་ཡོད་པ་འདི་ཧ་ལོ་ཆེན་པོ་བླངས་པ་ཡིན། ཞེས་གསུངས། གཞན་ཡང་རྒྱལ་སྲས་པ་ཉིད་ཀྱིས། །དེས་ན་འཁོར་བ་སྡུག་བསྔལ་རང་བཞིན་དུ། །ཤེས་ནས་དེ་རྒྱུ་ལས་དང་ཉོན་མོངས་རྣམས། །སྤངས་ཏེ་མྱང་འདས་འཐོབ་པར་བྱ་བའི་ཕྱིར། །ཐར་པའི་ལམ་ལ་རབ་ཏུ་འབད་པར་མཛོད། །ཅེས་གསུངས་ཤིང་། དེ་བཞིན་ཐུགས་ཉམས་སུ་བཞེས་པར་མཛད་དོ། །དེ་ལྟར་སྐྱེས་བུ་འབྲིང་གི་ལམ་འདི་ནི་ཐར་པའི་ལམ་གྱི་རྩ་བ་ཡིན་པས་ཤིན་ཏུ་གལ་ཆེའོ། །
\b
གསུམ་པ་སྐྱེས་བུ་ཆེན་པོའི་ལམ་སྟོང་ཉིད་སྙིང་རྗེ་ཟུང་འཇུག་ཏུ་བསྒོམས་པས་སྲིད་ཞིའི་མཐའ་ལས་གྲོལ་བ་བསྟན་པ་ལ་གསུམ། བསམ་པ་བྱང་ཆུབ་མཆོག་ཏུ་སེམས་བསྐྱེད་པ། སྦྱོར་བ་བྱང་ཆུབ་ཀྱི་སེམས་གཉིས་སྒོམ་པ། དེ་དག་གི་བསླབ་བྱ་ལ་བསླབ་པའོ། །དང་པོ་ནི། ཞེས་གསུངས། དོན་ནི། སྲིད་པ་ཐོག་མ་མེད་པའི་དུས་ནས་བདག་ལ་ཤིན་ཏུ་བརྩེ་བ་ཚད་མེད་པའི་སྒོ་ནས་རང་གི་སྲོག་ལས་ཀྱང་གཅེས་ཤིང་ཕངས་པར་བྱས་ཏེ་དྲིན་ཆེན་པོས་ཡང་ཡང་སྐྱོང་བར་བྱེད་པའི་དྲིན་ཅན་གྱི་མ་རྒན་རིགས་དྲུག་གི་སེམས་ཅན་འདི་རྣམས། སྤྱིར་འཁོར་བའི་སྡུག་བསྔལ་དང་ཁྱད་པར་ངན་སོང་གི་སྡུག་བསྔལ་ཤུགས་དྲག་ལ་རྒྱུན་རིང་པོས་མནར་བཞིན་པ་ལགས་ན། དེ་ལ་ཅི་ཡང་མི་སེམས་པར་རང་གཅིག་པུའི་དོན་དུ་མཐོ་རིས་ཀྱི་བདེ་བ་དོན་དུ་གཉེར་བ་དང་། དེར་མ་ཟད་ཉན་རང་དགྲ་བཅོམ་གཉིས་ཀྱི་གོ་འཕང་ལྟ་བུའི་ཐར་པ་དེས་ཀྱང་ཅི་ཞིག་བྱ་སྟེ། མ་རྣམས་བདེ་ཐབས་ལ་མི་བརྩོན་པར་རང་ཞི་བདེ་གཉེར་བ་ནི་ཤིན་ཏུ་ཁྲེལ་བོར་བ་སྐྱེས་བུ་ཆེན་པོ་རྣམས་ཀྱིས་སྨད་པའི་གནས་ཐེག་ཆེན་ལམ་གྱི་གོལ་ས་ཐ་ཆད་པའོ། །
\b
རྒྱུ་མཚན་དེའི་ཕྱིར་མཐའ་ཡས་པའི་སེམས་ཅན་ཐམས་ཅད་སྲིད་པ་ལས་བསྒྲལ་ཏེ་སངས་རྒྱས་འཐོབ་པར་བྱ་བའི་ཕྱིར་དུ། སྔོན་གྱི་སངས་རྒྱས་བྱང་སེམས་རྣམས་ཀྱི་ཐུགས་ཇི་ལྟར་བསྐྱེད་པ་བཞིན་དུ་བདག་གིས་ཀྱང་བྱང་ཆུབ་མཆོག་ཏུ་སེམས་བསྐྱེད་པར་བྱའོ་སྙམ་དུ་བྱམས་སྙིང་རྗེ་སྔོན་དུ་བཏང་ནས་སེམས་བསྐྱེད་པ་ནི་རྒྱལ་སྲས་རྣམས་ཀྱིས་བྱང་ཆུབ་ཆེན་པོར་སེམས་བསྐྱེད་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་པ་ལྟར། ཆེད་དུ་བྱ་བ་གཞན་དོན་དུ་ཐོབ་བྱ་རྫོགས་བྱང་དོན་དུ་གཉེར་བ་ནི་ཐེག་ཆེན་སེམས་བསྐྱེད་ཀྱི་ངོ་བོ་ཡིན་ལ། དེ་ལ་དབྱེ་ན། སྤྱོད་འཇུག་ལས༑ བྱང་ཆུབ་སེམས་དེ་མདོར་བསྡུ་ན། །ཞེས་སོགས་ལྟར། སྨོན་པ་སེམས་བསྐྱེད་དང་འཇུག་པ་སེམས་བསྐྱེད་གཉིས་ཡོད་ལ། དེ་གཉིས་ཀྱི་ཁྱད་པར་ཡང་། དེ་ཉིད་ལས། འགྲོ་བར་འདོད་དང་འགྲོ་བ་ཡི། །ཞེས་སོགས་ལྟར་རོ། །དེའང་ཐེག་ཆེན་མདོ་སྔགས་གཉིས་ཀའི་ལམ་གྱི་འཇུག་སྒོ་ནི་བྱང་ཆུབ་ཀྱི་སེམས་ཡིན་ལ། ཐེག་ཆེན་གྱི་གྲངས་སུ་ཚུད་མི་ཚུད་ནི་སེམས་དེ་ཡོད་མེད་ཀྱི་རྗེས་སུ་འགྲོ་ལྡོག་བྱེད་དེ། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །ཞེས་སོགས་དང་། དེ་རིང་སངས་རྒྱས་རིགས་སུ་སྐྱེས། ཞེས་སོགས་གསུངས། 
\b
བྱང་ཆུབ་ཀྱི་སེམས་ཀྱིས་ཟིན་ན་དུད་འགྲོ་ལ་ཟན་ཁམ་གཅིག་བྱིན་པའང་བྱང་སེམས་ཀྱི་སྤྱོད་པའི་གྲངས་སུ་འགྲོ་ལ། དེས་མ་ཟིན་ན་སྟོང་གསུམ་རིན་པོ་ཆེས་བཀང་སྟེ་བྱིན་ཡང་སྦྱིན་པ་ཙམ་ལས་བྱང་སེམས་ཀྱི་སྤྱོད་པའི་གྲངས་སུ་མི་འགྲོའོ། །དེས་ཚུལ་ཁྲིམས་སོགས་གཞན་ལའང་ཤེས་པར་བྱའོ༑ ༑འདི་དག་གི་བྱང་ཆུབ་ཀྱི་སེམས་ཡོད་མེད་དང་དེས་ཟིན་མ་ཟིན་གྱི་ཕན་ཡོན་དང་ཉེས་པ་བསྟན་ལ་དེ་བཞིན་དུ་སྡོང་པོ་བཀོད་པ་དང་སྤྱོད་འཇུག་སོགས་ལས་བྱང་ཆུབ་སེམས་ཀྱི་ཕན་ཡོན་རྒྱས་པར་གསུངས་ཤིང་། དཔལ་བྱིན་གྱིས་ཞུས་པ་ལས། བྱང་ཆུབ་སེམས་ཀྱི་བསོད་ནམས་གང་༑ ༑གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་སྟེ། །དེ་ནི་དེ་བས་ལྷག་པར་འགྱུར། །ཞེས་སོགས་ཕན་ཡོན་མདོར་བསྡུས་ཏེ་གསུངས་སོ། །
\b
དེ་ལ་འབྲས་བུ་སྐུ་གཉིས་འཐོབ་བྱེད་ཐེག་ཆེན་ལམ་གྱི་ངོ་བོ་ནི་ཐབས་ཀྱི་གཙོ་བོ་སྙིང་རྗེ་ཆེན་པོ་དང་བྱང་ཆུབ་ཀྱི་སེམས་དང་ཤེས་རབ་ཀྱི་གཙོ་བོ་སྟོང་ཉིད་རྟོགས་པའི་ཤེས་རབ་སོགས་ཐབས་ཤེས་རྫོགས་པར་ཚང་བ་སྟེ༑ དབུ་མ་སྙིང་པོ་ལས། བྱམས་པ་དང་ནི་སྙིང་རྗེ་དང་། །ཤེས་རབ་ཆེན་པོས་བརྒྱན་པ་ཡི། །སངས་རྒྱས་ས་བོན་བྱང་ཆུབ་སེམས། །དེ་ཕྱིར་མཁས་པས་དེ་མི་གཏོང་། །ཞེས་སོ། །བྱང་སེམས་ལ་བློ་སྦྱོང་ཚུལ་ལ། གཞན་དོན་དོན་གཉེར་དང་། བྱང་ཆུབ་དོན་གཉེར་ལ་བློ་སྦྱོང་ཚུལ་གཉིས་ལས༑ སྔ་མ་ལ་ཇོ་བོ་རྗེའི་གདམས་པ་ལས་འབྱུང་བ་ལྟར་ན། མར་ཤེས། དྲིན་དྲན་སོགས་མན་ངག་བདུན་ལ་རིམ་གྱིས་བློ་སྦྱོང་དགོས་ལ། རྒྱལ་སྲས་ཞི་བ་ལྷའི་མན་ངག་ལྟར་ན། བདག་གཞན་བརྗེ་བའི་སྒོ་ནས་བློ་སྦྱོང་བར་གསུངས་ཏེ་འདི་འོག་ཏུ་འཆད་དོ། །དེས་ན་འདིར་ནི་ལུགས་དེ་གཉིས་ཀའི་སྐབས་སུ་གལ་ཆེ་བའི་བྱམས་སྙིང་རྗེའི་སྒོ་ནས་བློ་སྦྱོང་ཚུལ་བཤད་ན། དེ་ལ་སྤྱིར་བྱམས་པ་ནི། བདེ་བ་མི་ལྡན་པའི་སེམས་ཅན་གང་རུང་ཞིག་ལ་དམིགས་ནས་དེ་བདེ་བ་དང་ལྡན་པར་འདོད་པ་ཡིན་ལ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དགེ་བ་དང་ལྡན་པར་འདོད་པ་ནི་བྱམས་པ་ཆེན་པོའོ། །
\b
དེ་བཞིན་དུ་སྡུག་བསྔལ་ཅི་རིགས་པས་མནར་བའི་སེམས་ཅན་ཞིག་ལ་དམིགས་ནས་དེ་སྡུག་བསྔལ་དང་འབྲལ་བར་འདོད་པ་སྙིང་རྗེ་ཡིན་ལ། སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་དང་འབྲལ་བར་འདོད་པ་ནི་སྙིང་རྗེ་ཆེན་པོའོ། །འདི་ནི་སེམས་ཅན་རྣམས་སྡུག་བསྔལ་གྱིས་མནར་ཚུལ་སེམས་པ་སྟེ། རང་སྡུག་བསྔལ་གྱིས་མནར་ཚུལ་བསམས་ན་ངེས་འབྱུང་སྐྱེ་བ་བཞིན་དུ་གཞན་སྡུག་བསྔལ་གྱི་མནར་ཚུལ་བསམ་ན་སྙིང་རྗེ་སྐྱེའོ། །སྙིང་རྗེ་ཆེན་པོ་ནི་ཐེག་ཆེན་ལམ་གྱི་རྩ་བ་དང་། སངས་རྒྱས་སྒྲུབ་པ་ལ་ཐོག་མཐའ་བར་གསུམ་དུ་གལ་ཆེའོ། །སེམས་ཅན་རྣམས་བདེ་བ་དང་ལྡན་པ་དང་སྡུག་བསྔལ་དང་བྲལ་བ་ཞིག་བདག་གིས་བྱ་སྙམ་ནས་གཞན་དོན་ཁུར་དུ་ཁྱེར་བ་ནི་ལྷག་བསམ་ཡིན་ལ། དེ་ལ་བརྟེན་ནས་བྱང་ཆུབ་ཀྱི་སེམས་དངོས་སྐྱེའོ། །བྱང་ཆུབ་དོན་གཉེར་ལ་བློ་སྦྱོང་བ་ནི། གཞན་དོན་སྒྲུབ་པ་ལ་བྱང་ཆུབ་ཆེན་པོ་དགོས་པར་མཐོང་ནས་དེ་ཉིད་སྙིང་ཐག་པ་ནས་དོན་དུ་གཉེར་བའི་སྒོ་ནས་འཐོབ་འདོད་སྐྱེད་པའོ། །
\b
གཞན་ཡང་ཇོ་བོས། བྱམས་དང་སྙིང་རྗེ་བསྒོམ་བྱ་ཞིང་། །བྱང་ཆུབ་སེམས་ནི་བརྟན་པར་བྱ། །ཞེས་དང་། སྙིང་རྗེ་ཆེན་པོ་དང་འབྲེལ་བའི། །བྱང་ཆུབ་སེམས་ནི་མཆོག་ཏུ་བསྔགས། །ཞེས་གསུངས་ཤིང༌། རྡོ་རྗེ་གདན་དུ་བསྐོར་བ་མཛད་སྐབས་སྒྲོལ་མ་དང་ཁྲོ་གཉེར་ཅན་གྱི་སྤྲུལ་པ་བུད་མེད་རྒན་གཞོན་གཉིས་ཀྱིས་དྲི་ལན་མཛད་པ་ལས་མྱུར་དུ་འཚང་རྒྱ་བར་འདོད་པས་བྱམས་སྙིང་རྗེ་བྱང་ཆུབ་ཀྱི་སེམས་སྦྱོངས་ཤིག་གསུངས་པས་ཐུགས་ལ་ངེས་ཤེས་འཁྲུངས་པ་སོགས་ཀྱི་ལོ་རྒྱུས་རྣམ་ཐར་ན་མང་ལ། རྣམ་འབྱོར་པ་ཕྱག་ཁྲི་མཆོག་དགུང་ལོ་སུམ་ཅུ་པ་ལ་ཇོ་བོ་རྗེ་མཇལ་ནས་གདམས་པ་ཞུས་པས། ཇོ་བོས། དུས་དེ་རིང་ནས་བཟུང་མིང་ཡིད་ལ་མ་བྱེད། རུས་ཡིད་ལ་མ་བྱེད། ཡུལ་ཡིད་ལ་མ་བྱེད་པར་བྱམས་སྙིང་རྗེ་བྱང་ཆུབ་ཀྱི་སེམས་འབའ་ཞིག་སྒོམས་གསུངས། ཁོང་གིས་དེ་བཞིན་མཛད་པས། ལོ་སུམ་ཅུ་རྩ་ལྔ་པ་ལ་མཆོག་གི་དངོས་གྲུབ་ཐོབ་པར་གསུངས་པའང་ཡོད། 
\b
འབྲོམ་གྱིས་ཀྱང༌། བྱམས་སྙིང་རྗེ་མང་དུ་སྒོམས་ལ་བྱང་ཆུབ་ཀྱི་སེམས་བརྟན་པར་བྱ། ཞེས་དང་། བྱམས་སྙིང་རྗེ་བྱང་ཆུབ་ཀྱི་སེམས་ནི་རང་གཞན་གཉིས་ཀའི་དོན་ཆེན་པོ་འགྲུབ་པའི་རྒྱུ་ཡིན་གསུངས་ཤིང་། རྣལ་འབྱོར་པ་ཆེན་པོ་ལ་ཁྱོད་ལ་རྣ་རྩར་རྔ་བོ་ཆེ་བརྡུངས་ཀྱང་མི་ཤིག་པའི་སྒོམ་ཡོད་ཀྱང་བྱམས་སྙིང་རྗེ་བྱང་ཆུབ་ཀྱི་སེམས་མེད་ན་ཉིན་མཚན་དུ་བཤགས་པ་བྱ་དགོས་པའི་སར་སྐྱེ་བ་ཡིན་གསུངས། དགེ་བཤེས་དགོན་པ་བས། ཐམས་ཅད་མཁྱེན་པའི་རྩ་བ་ཚོགས་གཉིས་ལ་ཐུག ཚོགས་གཉིས་ཀྱི་རྩ་བ་བྱང་ཆུབ་ཀྱི་སེམས་ལ་ཐུག བྱང་ཆུབ་སེམས་ཀྱི་རྩ་བ་བྱམས་སྙིང་རྗེ་ལ་ཐུག་གསུངས། པུ་ཏོ་བའི་དཔེ་ཆོས་སུ། སྒོ་གསུམ་གྱི་བྱ་བ་ཅི་དང་ཅི་བྱེད་པ་ཐམས་ཅད་དུ་བྱམས་པ་དང་སྙིང་རྗེ་བྱང་ཆུབ་སེམས་ཀྱི་བྱེད་ཅིང་སྦྱང་གསུང་ཞིང་། བྱམས་སོགས་དཔེའི་སྒོ་ནས་བསྟན་ཏེ། 
\b
པུ་ཏོ་བ་ལ་རྒན་མོ་ཞིག་གིས། ཇོ་བོའི་བྱམས་པ་སྒོམ་པ་དེ་ཇི་ལྟ་བུ་ལ་ཟེར་ཞུས་པས། ཁྱོད་ཀྱི་བུ་ཐོ་ལེ་གྲགས་ལ་སྙིང་དུ་སྡུག་ཅིང་གཅེས་པར་འཛིན་པ་ལྟར་ཐམས་ཅད་ལ་དེ་བཞིན་བྱེད་པ་ཡིན་བྱས་པས། མོ་ན་རེ། ཨ་པ་དེ་ནི་ཉི་མ་བརྒྱར་བསྒོམ་ཡང་མི་འོང་ཟེར་སྐད། དེ་མོས་གོ་བ་ཡིན་གསུངས། འདིས་གཙོ་བོར་ཡིད་འོང་གི་བྱམས་པ་བསྟན་སྙམ། སྙིང་རྗེའི་སྐབས་སུ། ཁམ་པ་འཇམ་དཔལ་བྱ་བའི་རྐང་ནད་པ་ཞིག་ལ། འབྲོམ་གྱིས། ད་ལྟ་ཁྱོད་ཀྱི་མ་རྒན་སྤུས་སྣ་གདོང་ན་ཁྱི་ཚན་གཅིག་གིས་རྨུག་གིན་འདུག་རོགས་ཀྱང་སུ་མི་འདུག་བྱས་ན། ཁྱོད་རྐང་པ་ན་བ་རང་ཡང་མི་དྲན་པར་སྡུག་རྒན་མ་དེ་དེ་ན་ཅི་བྱེད་ཟེར་ནས་འཐེང་ཁྱེར་ལིང་ངེ་ཆ་ངེས། དེ་བཞིན་དུ་སེམས་ཅན་ལ་མ་ཡིན་པའི་བློ་བཅོས་མིན་ཞིག་སྐྱེས་ན་སེམས་ཅན་གྱི་སྡུག་བསྔལ་མཐོང་ཙ་ན་སྙིང་རྗེ་ཤས་མི་བཟོད་པ་འོང་གསུངས། སེམས་བསྐྱེད་ཀྱི་སྐབས། ཞང་མོན་ཁྱི་འབྲུག་བྱ་བ་ན་རེ༑ ཇོ་བོའི་སེམས་བསྐྱེད་བྱ་བ་དེ་ཅི་འདྲ་ཞིག་ལ་ཟེར་དྲིས་པ་ལ། 
\b
པུ་ཏོ་བས། སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྒྲལ་ནས་སངས་རྒྱས་ཀྱི་ས་ལ་འགོད་པ་ཞིག་ལ་ཟེར་བྱས་པས༑ ཁོ་ན་རེ། ཨ་ཙ་མ་དེ་ལ་སྙིང་ཁམས་རེ་ཆེ་དགོས་པར་སྣང་ཟེར། དེ་ཁོས་གོ་བ་ཡིན། འོ་སྐོལ་བྱང་ཆུབ་མཆོག་ཏུ་སེམས་བསྐྱེད་ནས་སེམས་ཅན་གྱི་དོན་བྱེད་པ་ལ་སྙིང་ཁམས་སྐྱེད་དགོས་ཞེས་པུ་ཏོ་བས་གསུངས། གླང་རི་ཐང་པས་ཀྱང་། ནན་ཏར་ན་གང་ཡང་སྙིང་ཁམས་ལ་རག་ལས་པ་འདུག་གསུངས། ཤ་བོ་པས། ཐམས་ཅད་མཁྱེན་པའི་རྐང་འཛུགས་པར་བྱེད་པ་ལ་བྱང་ཆུབ་ཀྱི་སེམས་རྒྱུད་ལ་སྦྱང་དགོས་གསུངས་ལ། བྱ་ཡུལ་བས། ཐར་པ་དང་ཐམས་ཅད་མཁྱེན་པའི་ལམ་གྱི་སྲོག་ཤིང་ཡིན་པས་བྱང་ཆུབ་ཀྱི་སེམས་སྦྱོང་གསུངས། རིན་ཆེན་སྒང་པས། གཞན་ཕན་གྱི་བློ་དང་བྲལ་བ་ལ། །སྨོན་འཇུག་གི་སྡོམ་པ་མི་སྐྱེ་ཞིང་། །ཐེག་ཆེན་གྱི་ཆོས་ལ་མི་དབང་བས༑ ༑བྱམས་དང་སྙིང་རྗེ་འདི་གལ་རེ་ཆེ། །ཞེས་གསུངས། 
\b
གཞན་ཡང་རྒྱལ་སྲས་པ་ཉིད་ཀྱིས། །གང་གིས་རང་གི་བདེ་བ་ཡལ་བོར་ནས། །ཡུ་བུའི་དོན་དུ་སྡུག་བསྔལ་ཁུར་བླངས་པའི། །སེམས་ཅན་ཚོགས་འདི་བློ་ཡིས་ཡལ་བོར་ན། །ཐེག་ཆེན་དམ་ཆོས་ཐོབ་པའི་དགོས་པ་ཅི། །དེས་ན་མཐའ་ཡས་སེམས་ཅན་བསྒྲལ་བྱའི་ཕྱིར། །བླ་མེད་བྱང་ཆུབ་མཆོག་ཏུ་སེམས་བསྐྱེད་ནས། །རང་དོན་སྤངས་ཏེ་དངོས་སམ་བརྒྱུད་ནས་ཀྱང་། །གཞན་དོན་སྒྲུབ་དེ་སྐྱེས་བུ་མཆོག་ཡིན་ནོ། །ཞེས་སོགས་གསུངས་ཤིང༌། ཉིད་ཀྱི་ཐུགས་དམ་གྱི་མཐིལ་ཡང་བྱམས་སྙིང་རྗེ་བྱང་སེམས་སྒོམ་པ་ལ་མཛད་དོ། །
\b
\v 11 གཉིས་པ་སྦྱོར་བ་བྱང་ཆུབ་ཀྱི་སེམས་གཉིས་བསྒོམ་པ་ལ་གཉིས། ཀུན་རྫོབ་བྱང་སེམས་བསྒོམ་པ། དོན་དམ་བྱང་སེམས་བསྒོམ་པའོ། །དང་པོ་ལ་གཉིས། མཉམ་གཞག་ཏུ་བདག་གཞན་བརྗེ་བ་བསྒོམ་པ། རྗེས་ཐོབ་ཏུ་རྐྱེན་ངན་ལམ་དུ་འཁྱེར་བའོ། །དང་པོ་ནི། ཞེས་གསུངས། དོན་ནི། འཁོར་བའི་གནས་འདིར་སྡུག་བསྔལ་ཆེ་ཆུང་ཇི་སྙེད་ཅིག་ཡོད་པ་དེ་མ་ལུས་པ་ཐམས་ཅད་ནི་བདག་བདེ་བར་འདོད་པའི་རང་གཅེས་འཛིན་ལས་བྱུང་ཞིང་། རྫོགས་པའི་སངས་རྒྱས་ཀྱི་སའི་བདེ་བ་མཐར་ཐུག་པ་སོགས་འཇིག་རྟེན་དང་འཇིག་རྟེན་ལས་འདས་པའི་ཕན་བདེ་ཅི་ཡོད་པ་དེ་ཐམས་ཅད་ནི་གཞན་གཅེས་པར་འཛིན་པའི་གཞན་ཕན་གྱི་སེམས་ལས་འཁྲུངས་པའམ་བྱུང་བ་ཡིན་ནོ། །དེའི་ཕྱིར་ན་རང་བས་གཞན་གཅེས་པར་བཟུང་སྟེ་བདག་ལ་བདེ་དགེ་ཅི་ཡོད་པ་སེམས་ཅན་ལ་གཏོང་ཞིང་། རང་ཡལ་བར་དོར་ཏེ་གཞན་སེམས་ཅན་གྱི་རྒྱུད་ལ་སྡིག་པ་དང་སྡུག་བསྔལ་ཅི་ཡོད་པ་དེ་དག་རང་ལ་ཚུར་ལེན་པའི་སྒོ་ནས་བདེ་སྡུག་གཉིས་བརྗེ་བའམ། རང་གཅེས་འཛིན་དང་གཞན་ཡལ་བར་འདོར་བའི་བློ་གཉིས་པོ་དག་ཕན་ཚུན་ཡང་དག་པ་བརྗེ་བ་ནི་རྒྱལ་སྲས་རྣམས་ཀྱིས་བདག་གཞན་བརྗེ་བ་བསྒོམ་ཚུལ་གྱི་ལག་ལེན་ཡིན་ཞེས་པའོ། །
\b
གཞན་ཡང་སྤྱོད་འཇུག་ལས། གང་ཞིག་བདག་དང་གཞན་རྣམས་ནི། །མྱུར་དུ་བསྐྱབ་པར་འདོད་པ་དེས། །བདག་དང་གཞན་དུ་བརྗེ་བྱ་བ། །གསང་བའི་དམ་པ་སྤྱད་པར་བྱ༑ ༑ཞེས་རང་གཞན་སྲིད་ཞིའི་འཇིགས་པ་ལས་སྐྱོབ་པར་འདོད་པས་བདག་གཞན་བརྗེ་དགོས་པར་བསྟན་ལ། ཡང་རང་གཅེས་པར་བཟུང་བའི་སྐྱོན་དང་གཞན་གཅེས་པར་བཟུང་བའི་ཡོན་ཏན་ཡང་། འཇིག་རྟེན་བདེ་བ་ཇི་སྙེད་པ། །དེ་ཀུན་གཞན་བདེ་འདོད་ལས་བྱུང་། །འཇིག་རྟེན་སྡུག་བསྔལ་ཇི་སྙེད་པ། །དེ་ཀུན་རང་བདེ་འདོད་ལས་བྱུང་། །མང་དུ་བཤད་ལྟ་ཅི་ཞིག་དགོས། །བྱིས་པ་རང་གི་དོན་བྱེད་དང༌། །ཐུབ་པ་གཞན་གྱི་དོན་མཛད་པ། །འདི་གཉིས་ཀྱིས་ནི་ཁྱད་པར་ལྟོས༑ ༑ཞེས་གསུངས། 
\b
བདག་གཞན་མ་བརྗེས་པའི་ཉེས་པའང་། དེ་ཉིད་ལས། བདག་བདེ་གཞན་གྱི་སྡུག་བསྔལ་དག །ཡང་དག་བརྗེ་བར་མ་བྱས་ན། །སངས་རྒྱས་ཉིད་དུ་མི་འགྲུབ་ཅིང་།། འཁོར་བ་ན་ཡང་བདེ་བ་མེད། །ཅེས་གསུངས་ཏེ་ཤུགས་ལ་བདག་གཞན་བརྗེས་པའི་ཕན་ཡོན་ཡང་བསྟན་ལ། བདག་གཞན་བརྗེ་བའི་གེགས་བསལ་བ་སོགས་ཀྱི་རིགས་པའི་སྒོ་མང་པོ་ཡང་དེ་ལས་གསུངས་སོ། །བདག་གཞན་བརྗེ་ཞེས་པའི་དོན་ཡང་། གཙོ་བོར་ནི་རང་གཅེས་པར་འཛིན་པ་དང་། གཞན་ཡལ་བར་འདོར་བའི་བློ་གཉིས་བརྗེས་ནས། གཞན་ལ་རང་ལྟར་གཅེས་པར་འཛིན་ཞིང་། རང་ལ་གཞན་ལྟར་ཡལ་བར་འདོར་བའི་བློ་སྐྱེད་པ་ཡིན་ནོ། །དེ་ཡང་རིན་ཆེན་ཕྲེང་བར། བདག་ལ་དེ་དག་སྡིག་སྨིན་ཞིང་། །བདག་དགེ་མ་ལུས་དེར་སྨིན་ཤོག །ཅེས་དང༑ 
\b
སྤྱོད་འཇུག་ལས་ཀྱང་། བདག་ཉིད་གཞན་ལ་གཏང་བ་དང་། །གཞན་རྣམས་བདག་བཞིན་བཟུང་བར་བྱ། །ཞེས་པ་ལྟར་རོ། །གཞན་ཡང་བློ་སྦྱོང་ལས། བདག་ནི་ལས་ངན་གྱི་རྩ་བ་སྟེ། །རྒྱངས་ཀྱིས་སྐྱུར་བའི་ཆོས་ཤིག་ཡིན། །གཞན་ནི་བྱང་ཆུབ་ཀྱི་འབྱུང་ཁུངས་ཏེ། །བཅངས་ཀྱིས་ལེན་པའི་ཆོས་ཤིག་ཡིན། །ཞེས་དང་། ཇོ་བོས་ཀྱང་། ཆགས་སྡང་འཁྲུལ་བའི་ཉེས་པ་འབྱུང་ཉེ་བས། །བདག་གཞན་བརྗེ་བའི་བསམ་པ་གོམས་པར་མཛོད། །ཅེས་དང༌། བདེ་སྐྱིད་བྱུང་ཚད་གཞན་ལ་བྱིན། །སྡུག་བསྔལ་བྱུང་ཚད་རང་ལ་ལོང་། །ཁེ་དང་རྒྱལ་ཁ་གཞན་ལ་བྱིན། །གྱོང་དང་བུབ་ཁ་རང་གིས་ལོང་། །ཞེས་གསུངས། སྤྱན་སྔ་བས། འཇིག་རྟེན་པ་རྣམས་གཞན་བས་རང་གཅེས་པར་འཛིན་ཏེ། འོ་སྐོལ་རང་བས་གཞན་གཅེས་པར་འཛིན་དགོས་ཞེས་གསུངས་ཤིང་༑ དེའི་རྒྱུ་མཚན་དུ་རང་གཅེས་པར་བཟུང་བའི་ཉེས་པ་དང་། གཞན་གཅེས་པར་འཛིན་པའི་ཡོན་ཏན་རྒྱས་པར་གསུངས། 
\b
གླང་རི་ཐང་པས། མདོར་ན་དངོས་སམ་བསམ་པ་ཡིས། །ཕན་བདེ་མ་རྣམས་ཀུན་ལ་འབུལ། །མ་ཡི་གནོད་དང་སྡུག་བསྔལ་ཀུན། །གསང་བས་བདག་ལ་ལེན་པར་བྱ། །ཞེས་དང༌། ངས་ཇི་ཙམ་གྱི་ཆོས་ཟབ་མོ་ཞིག་ཞལ་ཕྱེ་ནས་བལྟས་ཀྱང་སྐྱོན་ཐམས་ཅད་རང་གི་ཡིན་པར་འདུག ཡོན་ཏན་ཐམས་ཅད་ཇོ་བོ་སེམས་ཅན་གྱི་ཡིན་པ་འདུག དེའི་གནད་ཀས་ཁེ་དང་རྒྱལ་ཁ་གཞན་ལ་བྱིན། གྱོང་དང་བུབ་ཀ་རང་གིས་ལེན་པ་འདི་མིན་པ་གོ་རྒྱུ་མེད་གསུངས། ཡང་ཤ་བོ་པ་དང་ངེད་གཉིས་ལ་མི་ཐབས་བཅོ་བརྒྱད། རྟ་ཐབས་གཅིག་དང་བཅུ་དགུ་ཡོད། མི་ཐབས་ནི་བྱང་ཆུབ་མཆོག་ཏུ་སེམས་བསྐྱེད་ནས་ཅི་བྱེད་སེམས་ཅན་གྱི་དོན་དུ་སློབ་པ་དེ་ཡིན། 
\b
རྟ་ཐབས་ནི་བྱང་སེམས་མ་སྐྱེས་པ་མི་སྐྱེ། སྐྱེས་པ་མི་གནས་ཤིང་འཕེལ་དུ་མི་སྟེར་བ་བདག་གཅེས་འཛིན་ཡིན་པས་འདི་ལ་ཟུར་བསྟན་ནས་ཅི་གནོད་དུ་སྦྱོང་། སེམས་ཅན་ལ་མཐིལ་བསྟན་ནས་ཅི་ཕན་དུ་སྦྱོང་བ་ཡིན་གསུང་། ཤ་བོ་པས་ཇི་སྲིད་རང་ལ་དགྲར་མ་མཐོང་རིང་ལ་བླ་མ་ལ་སོགས་པས་ཀྱང་ཕན་མི་ཐོགས། རང་ལ་དགྲར་མཐོང་ན་ཐམས་ཅད་ཡོ་ཕན་འདོགས་སུ་ཡོད། ཞེས་དང་། ད་རེས་ཀྱི་ཚེ་ཐུང་འདི་ལ་འགོང་པོ་འདི་ཅི་ཐུལ་ཞིག་བྱ་འཚལ་ཞེས་དང་། བདག་འཛིན་ལ་དགྲར་བལྟས་ནས་སྤོང་བའི་ཆོས་ཟབ་མོ་འདི་ལ་འགོང་པོ་འགོང་རྫོངས་ཀྱི་ཆོས་ཞེས་གསུངས། དགེ་བཤེས་སྣ་མོ་པས། རྔ་བརྡུང་ཙ་ན། བདག་འཛིན་གྱི་མགོ་ལ་ཛ་ཛ་ཞེས་གསུངས། 
\b
འཆད་ཀ་བས། ལེ་ལེན་ཐམས་ཅད་གཅིག་ལ་བདའ། །ཀུན་ལ་བཀའ་དྲིན་ཆེ་བར་བསྒོམ། །ཞེས་དང་། གཏོང་ལེན་གཉིས་པོ་སྤེལ་མར་སྦྱང་། །དེ་གཉིས་རླུང་ལ་བསྐྱོན་པར་བྱ། །ཞེས་སོགས་གསུངས་ཏེ་སྒོམ་ཚུལ་ཞིབ་པར་སྙན་བརྒྱུད་ཆེན་མོ་སོགས་ལས་ཤེས་པར་བྱའོ། །གཞན་ཡང་རྒྱལ་སྲས་པ་ཉིད་ཀྱིས། གཞན་ཕན་རྩ་བ་ཡིན་པས་བདག་གཞན་བརྗེ་བ་བསྒོམ། །ཞེས་དང་། བདག་འཛིན་དགྲ་རུ་ཤེས་ནས་འདུལ་རྒྱུའི་དགྲ་གཞན་སྤང་། །སེམས་ཅན་ཡོན་ཏན་ཤེས་ནས་འགྲོ་ཀུན་སྤྱི་བོས་ཁུར། །ཞེས་དང་། བརྩེ་ཆེན་སྟོབས་ཀྱིས་གཞན་གྱི་སྡུག་བསྔལ་རྣམས། །བདག་ལ་སྨིན་འདོད་བདག་གི་བདེ་དགེ་རྣམས། །གཞན་ལ་སྨིན་འདོད་བཅོས་མིན་རྩེ་གཅིག་བློ། །བདག་གཞན་བརྗེ་བའི་བྱང་ཆུབ་སེམས་མཆོག་ཡིན། །ཞེས་གསུངས་ཤིང་། དེ་བཞིན་དུ་ཐུགས་དམ་གྱི་མཐིལ་དུ་མཛད་དོ། །
\b
\v 12 ༼༢ རྗེས་ཐོབ་ཏུ་རྐྱེན་ངན་ལམ་དུ་ཁྱེར་བ་ལས་མི་འདོད་པའི་ཆོས་བཞི་ལམ་དུ་འཁྱེར་བ། གཉིས་པ་ལ་བཞི། མི་འདོད་པའི་ཆོས་བཞི་ལམ་དུ་འཁྱེར་བ། བཟོད་དཀའ་བ་གཉིས་ལམ་དུ་འཁྱེར་བ། འབྱོར་རྒུད་གཉིས་ལམ་དུ་འཁྱེར་བ། ཆགས་སྡང་གཉིས་ལམ་དུ་འཁྱེར་བའོ། །དང་པོ་ལ་བཞི། མ་རྙེད་པ་ལམ་དུ་འཁྱེར་བ། སྡུག་བསྔལ་བ་ལམ་དུ་འཁྱེར་བ། མི་སྙན་པ་ལམ་དུ་འཁྱེར་བ། སྨད་པ་ལམ་དུ་འཁྱེར་བའོ། །དང་པོ་ནི། ཞེས་གསུངས། དོན་ནི། སེམས་ཅན་གང་སུ་དག་འདོད་སྲེད་ཤིན་ཏུ་ཆེན་པོའི་དབང་གིས་བདག་གི་ནོར་ལོངས་སྤྱོད་ཐམས་ཅད་རང་ཉིད་ཀྱིས་འཕྲོག་གམ། གཞན་ལ་བསྐུལ་ནས་འཕྲོག་ཏུ་འཇུག་པར་བྱེད་ནའང་། དེ་ལ་ཁོང་ཁྲོ་བས་བསླངས་ཏེ་གནོད་ལན་དུ་གནོད་པ་མི་བྱེད་པ་མ་ཟད་༑ ད་དུང་ཕན་འདོགས་པའི་བསམ་པས་རང་གིས་གཅེས་པར་བཟུང་བའི་ལུས་དང་ལོངས་སྤྱོད་དང་དུས་གསུམ་གྱི་དགེ་བ་ཅི་ཡོད་པ་རྣམས་གནོད་བྱེད་དེ་ལ་སླར་ཡང་བསྔོ་ཞིང་གཏོང་བ་ནི་རྒྱས་སྲས་རྣམས་ཀྱིས་མ་རྙེད་པ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་སྤྱོད་འཇུག་ལས། བདག་གི་རྙེད་པ་འདིར་འདོར་གྱི། །སྡིག་པ་དག་ནི་བརྟན་པར་གནས། །ཞེས་སོགས་དང་། བདག་ནི་གྲོལ་བ་དོན་གཉེར་ལ། །རྙེད་དང་བཀུར་སྟིས་འཆིང་མི་དགོས། །ཞེས་པ་ནས། དེ་ལ་བདག་ནི་ཇི་ལྟར་ཁྲོ། །ཞེས་པའི་བར་ལྟར། རྙེད་བཀུར་ནི་ཉེས་པ་དུ་མའི་འབྱུང་གནས་ཡིན་པའི་ཕྱིར། དེ་ཐོབ་པ་ལའང་དགའ་བར་བྱ་མི་རིགས་ལ། རྙེད་བཀུར་སོགས་ལ་གེགས་བྱེད་པ་དང༌། ནོར་སོགས་འཕྲོག་པར་བྱེད་པ་ནི་སེམས་ཀྱི་འཆིང་བ་རང་བཞིན་གྱིས་གྲོལ་བྱེད་དང༌། ངན་སོང་དུ་མི་གཏོང་བའི་སྒོ་འཕར་ལྟ་བུ་ཡིན་པས་ན། དེ་དག་ལ་ཡང་ལུས་ལོངས་སྤྱོད་དགེ་རྩ་གཏོང་བ་སོགས་ཀྱི་སྒོ་ནས་དྲིན་དུ་གཟོ་བར་བྱའི། ཁྲོ་ཞིང་མི་དགའ་བར་བྱ་མི་རིགས་སོ། །
\b
ཡང་དེ་ཉིད་ལས། བདག་གི་སྔོན་ཆད་གཞན་དག་ལ། །འདི་འདྲ་བ་ཡིས་གནོད་པ་བྱས། །ཞེས་ཚེ་འདིར་རྙེད་བཀུར་སོགས་ལ་བར་ཆད་བྱེད་པ་དང༌། ལོངས་སྤྱོད་སོགས་གཞན་གྱིས་འཕྲོག་པར་བྱེད་པ་ནི་རང་གིས་ཀྱང་སྐྱེ་བ་སྔ་མ་རྣམས་སུ་གཞན་ལ་དེ་འདྲའི་གནོད་པ་བྱས་པའི་ལེ་ལན་ཡིན་པར་བསམས་ནས་གཞན་ལ་ཁྲོ་བར་མི་བྱའོ་ཞེས་གསུངས་ཏེ། འདི་འོག་ཏུ་སྡུགབསྔལ་བྱེད་པ་སོགས་ལའང་ཤེས་པར་བྱའོ། །གཞན་ཡང་ཇོ་བོས། གནོད་པར་བྱེད་པ་ལ་ཁོང་མ་ཁྲོ། གནོད་པ་ལ་ཁོང་ཁྲོ་ན་བཟོད་པ་ཇི་ཙམ་ན་སྒོམ། ཞེས་དང་། རྙེད་དང་བཀུར་སྟི་སྤང་བྱ་ཞིང་། །ཁེངས་དྲེགས་རྟག་ཏུ་སྤང་བར་བྱ། །ཞེས་དང་། རྙེད་དང་བཀུར་སྟི་བདུད་ཀྱི་ཞགས་པ་ཡིན་པས་སྲང་ཁའི་རྡོ་བཞིན་སོལ། །ཞེས་དང༌། ཁ་རག་པས་ཀྱང་། རྙེད་བཀུར་འཆིང་བའི་ཞགས་པ་ཡིན། །བསོད་ནམས་དགེ་སྦྱོར་བར་ཆད་ཡིན། །ཞེས་གསུངས། 
\b
པུ་ཏོ་བས༑ འོ་སྐོལ་དངོས་པོ་ཅིའང་བདག་ཏུ་མ་བཟུང་ན་དགྲ་དང་བྲལ་ཏེ་ཞེ་སྡང་གསག་མི་དགོས་པས༑ ཕྲན་ཚེགས་ལ་བཟོད་པ་ངང་གིས་ཐུབ་ནས་འོང་། ནོར་མེད་ཙ་ན་རྐུན་མ་མི་འོང་། ཁུར་པོ་མེད་པ་ལ་ཇག་པ་མི་འོང་ཞེས་ནོར་སོགས་ལ་དགྲ་འབྱུང་བ་རང་གིས་ལན་པས་གཞན་ལ་ཁྲོ་མི་རིགས་པར་གསུངས། དགེ་བཤེས་སྤྱན་སྔ་བས། དཔེར་ན་འབེན་མ་བཙུགས་ན་མདའ་མི་འཕོག་ལ། མདའ་ཕོག་པ་དེ་འབེན་བཙུགས་པས་ལན་པ་ཡིན། དེ་བཞིན་དུ་རང་གི་སྔ་མའི་ལས་ངན་གྱིས་འབེན་བཙུགས་པས་ཚེ་འདིར་གཞན་གྱིས་གནོད་པའི་མདའ་ཕོག་པ་ཡིན་པས་གཞན་ལ་ཁྲོ་མི་རིགས་ཞེས་གསུངས། 
\b
འདིའང་འོག་གི་སྡུག་བསྔལ་བྱེད་པ་སོགས་ལ་སྦྱར་རོ། །གཞན་ཡང་རྒྱལ་སྲས་པ་ཉིད་ཀྱིས། ནོར་ལ་ཆགས་པའམ་བདག་ལ་སྡང་བ་ཡིས། །བདག་གི་བདོག་ཀུན་ཕྲོགས་ནས་ཉིན་གཅིག་ཙམ། །འཚོ་བའི་ཟས་སྐོམ་མེད་པའི་སྐབས་བྱུང་ན། །དེ་ཚེ་བདག་གིས་དམ་བཅའ་འདི་དྲན་བགྱིད། །ཞེས་གནོད་ལན་དུ་ཕན་པ་བསྒྲུབ་པའི་དམ་བཅའ་མཛད་པ་དེ་དྲན་དགོས་པར་གསུངས་ཏེ་འོག་མ་དག་ལའང་འདྲའོ། །ཡང་། འགའ་ཡིས་བདག་གི་ལོངས་སྤྱོད་ཀུན་ཁྱེར་ན། །ལོངས་སྤྱོད་འདི་དང་ལུས་དང་ལོངས་སྤྱོད་གཞན། །བདག་དགེ་མ་ལུས་འདི་ལ་ཕན་པའི་རྒྱུར། །གྱུར་ཅིག་སྙམ་དུ་བསམ་པ་ཐག་པས་བསྔོ། །ཞེས་བསྔོ་སྨོན་མཛད་ཅིང་དེ་བཞིན་དུ་ཐུགས་ཉམས་སུ་བཞེས་སོ། །
\b
\v 13 གཉིས་པ་ནི། ཞེས་གསུངས། དོན་ནི། བདག་གིས་ཕར་ལ་གནོད་པ་བྱས་པ་ལྟ་བུའི་ཉེས་པ་ཅུང་ཟད་ཙམ་ཡང་མེད་བཞིན་དུ། གཞན་གང་ཡང་རུང་བ་དག་གིས་བདག་གི་ལུས་ཀྱི་རྐང་ལག་སོགས་གཅོད་པ་ཙམ་དུ་མ་ཟད། ཡན་ལག་གི་དམ་པ་མགོ་བོ་གཅོད་པར་བྱེད་ནའང་དེ་ལ་ཁོང་ཁྲོ་བའི་སྒོ་ནས་ཕར་གསོད་བརྡེག་སོགས་གནོད་ལན་མི་བྱེད་པ་མ་ཟད། དེ་ཉིད་ཀྱིས་སྡིག་པ་ཚབས་ཆེན་དེ་ལྟ་བུ་བྱས་པའི་རྐྱེན་གྱིས་སྡུག་བསྔལ་མྱོང་བར་འགྱུར་སྙམ་དུ་གནོད་བྱེད་དེ་སྡིག་སྡུག་དང་འབྲལ་བར་འདོད་པའི་སྙིང་རྗེའི་དབང་གིས་དེའི་རྒྱུད་ཀྱི་རྒྱུ་སྡིག་པ་དང་འབྲས་བུ་སྡུག་བསྔལ་རྣམས་བདག་ལ་ཚུར་ལེན་པ་ནི་རྒྱལ་སྲས་རྣམས་ཀྱིས་སྡུག་བསྔལ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་སྤྱོད་འཇུག་ལས། བདེ་བའི་རྒྱུ་ནི་རེས་འགའ་འབྱུང་། །སྡུག་བསྔལ་རྒྱུ་ནི་ཤིན་ཏུ་མང་། །ཞེས་སོ། །
\b
སྡུག་བསྔལ་དང་ལེན་གྱི་བཟོད་པའི་སྐབས་སུ་བདེ་བ་ལ་སྲེད་པར་མི་བྱ་ཞིང་། སྡུག་བསྔལ་གྱིས་ཞུམ་པར་མི་བྱ་བའི་སྒོ་ནས་བདེ་སྡུག་མགོ་སྙོམས་བྱེད་ཚུལ་གསུངས་ལ། ཡང་གནོད་བྱེད་ལ་ཇི་མི་སྙམ་པའི་བཟོད་པའི་སྐབས་སུ། གང་ཚེ་ཉོན་མོངས་དབང་གྱུར་པས། །བདག་སྡུག་ཉིད་ཀྱང་གསོད་བྱེད་ན། །དེ་ཚེ་དེ་དག་གཞན་ལུས་ལ། །གནོད་མི་བྱེད་པར་ཇི་ལྟར་འགྱུར། །དེ་ལྟར་ཉོན་མོངས་དབང་གྱུར་པས། །བདག་གསོད་ལ་སོགས་ཞུགས་པ་ལ། །སྙིང་རྗེ་རྒྱ་ལ་མ་སྐྱེས་ན། །ཁྲོ་བར་གྱུར་པ་ཅིའི་ཐ་ཚིག །བཅས་ཉོན་མོངས་པའི་དབང་གིས་སྨྱོན་པ་ལྟར་གྱུར་ནས་རང་གསོད་པ་སོགས་ཀྱང་བྱེད་ན་གཞན་ལ་གནོད་པ་ལོས་བྱེད། དེས་ན་རང་གསོད་མཁན་ལའང་ཉོན་མོངས་པའི་གདོན་གྱིས་བརླམས་པ་འདི་སྙིང་རེ་རྗེ་སྙམ་དུ་སྒོམ་རིགས་ཀྱི་ཁྲོ་མི་རིགས་པར་གསུངས། ཡང་། དེ་ཡི་མཚོན་དང་བདག་གི་ལུས། །ཞེས་སོགས་ཀྱིས་ལུས་ལ་གནོད་པ་བྱུང་ན་རང་གི་ལུས་བཟུང་བའི་ཉེས་པ་ཡིན་པར་དྲན་དགོས་ཚུལ་སོགས་ཀྱང་གསུངས་སོ། །
\b
གཞན་ཡང་རང་ལུས་ལ་གནོད་པ་བྱུང་བ་སྔོན་གཞན་ལུས་ལ་གནོད་པ་བྱས་པའི་ལས་ངན་གྱི་མཚོན་ཆ་འཁོར་བ་ཡིན་པར་བློ་སྦྱོང་ལས་གསུངས་ཤིང་། ཇོ་བོས་ཀྱང་། ལུས་ལ་གནོད་པ་བྱུང་བའི་ཚེ། །སྔོན་གྱི་ལས་སུ་བལྟ་བར་བྱ། །ཞེས་སོགས་དང་༑ འབྲོམ་གྱིས། བདག་ལུས་སྟོང་དུ་རབ་གཏུབས་ཀྱང་། །འཁྲུགས་པ་ཡོང་ཡེ་མ་གྱུར་ཅིག །ད་ནི་བཟོད་པའི་གོ་ཆ་གྱོན། །ཞེས་གསུངས། སྤྱན་སྔ་བས། འཇིག་རྟེན་པ་རྣམས་སྡུག་བསྔལ་བས་བདེ་བ་གཅེས་པར་འཛིན་ཏེ། འོ་སྐོལ་དེ་ལས་བཟློག་སྟེ་བདེ་བ་བས་སྡུག་བསྔལ་གཅེས་པར་འཛིན་དགོས་གསུངས་ཤིང་། དེའི་རྒྱུ་མཚན་དུ་ཟག་བཅས་ཀྱི་བདེ་བ་ལ་ཆགས་པའི་ཉེས་པ་དང་། སྡུག་བསྔལ་དང་དུ་བླངས་བའི་ཕན་ཡོན་རྒྱས་པར་གསུངས་ལ། 
\b
ཡང་བྱམས་སྙིང་རྗེའི་ཚུལ་གྱིས་བཟོད་པ་བསྒོམ་པ་ནི། དཔེར་ན་སྨྱོན་པ་ཞིག་གཞན་ལ་གནོད་པ་བྱེད་པ་ལ། གཞན་ཤེས་པ་སོ་ན་གནས་པ་ཀུན་སྨྱོན་པ་ལ་ཁ་ཟླ་མི་བྱེད་པར། རེ་སྡུག་སྙིང་རེ་རྗེ་ཟེར་ཞིང་ལན་མི་བྱེད༑ དེ་བཞིན་དུ་བདག་ལ་གནོད་པ་བྱེད་པ་ཉོན་མོངས་དྲག་པོའི་གདོན་གྱིས་བརླམས་པའི་སྨྱོན་པ་ཆེན་པོ་ཡིན། རེ་སྡུག་བསམ་དུ་བྱམས་སྙིང་རྗེ་སྒོམ་ཞིང་ཁྲོ་བར་མི་བྱ། ཞེས་དང༌། ཁ་རག་པས། ད་ལྟའི་བདེ་དང་སྡུག་བསྔལ་ཀུན། །སྔ་མའི་ལས་ལ་རག་ལས་པས། །ཁྱོད་ལ་འདམ་དུ་མི་བདོག་གི །གང་བྱུང་གྲོགས་སུ་ཁྱེར་ཅིག་ཨང་། །ཞེས་དང་། ཤ་བོ་པས། གནོད་པ་དང་སྡུག་བསྔལ་ཆོས་ཀྱི་མཐུན་རྐྱེན་དུ་མ་གོ་བ་འདི། ཞེས་གསུངས། 
\b
གཞན་ཡང་རྒྱལ་སྲས་པ་ཉིད་ཀྱིས། འགའ་ཞིག་ཁྲོ་དང་ང་རྒྱལ་དབང་གྱུར་ནས། །བདག་གི་ལུས་ལ་རྨ་སྲོལ་ཆེར་གཏོད་དེ༑ ༑འཆི་བར་ངེས་པའི་གནས་སྐབས་བྱུང་གྱུར་ན། །དེ་ཚེ་བདག་གིས་དམ་བཅའ་འདི་དྲན་བགྱི༑ ༑ཞེས་དང་། བདག་གི་ཡན་ལག་གཅོད་པར་བྱེད་རྣམས་ཀྱི། །ཉོན་མོངས་སྡུག་བསྔལ་བདག་གིས་གཅོད་པར་ཤོག །ཅེས་སོགས་དང་། གནོད་ལན་དུ་ཕན་འདོགས་པའི་དམ་བཅའ་འདི་ཤཱཀྱ་ཤྲཱིའི་རྣམ་ཐར་བཞིའི་ནང་ནས་གཅིག་དང་། ཆོས་རྗེ་རྒོད་ཚང་བའི་ཐུགས་དམ་བཅུ་གཉིས་ཀྱི་གཅིག་ཡིན་པར་གསུངས་ཤིང་། ཉིད་ནས་ཀྱང་དེ་བཞིན་དུ་ཐུགས་ཉམས་སུ་བཞེས་ཤིང་ཤིག་ནད་ཅན་གྱི་ཤིག་བླངས་པ་སོགས་ཀྱི་རྣམ་ཐར་ཁྱད་པར་དུ་འཕགས་པ་ཡོད་དོ། །
\b
\v 14 གསུམ་པ་ནི། ཞེས་གསུངས། དོན་ནི། གཞན་འགའ་ཞིག་གིས་ལྐོག་ཏུ་བདག་ལ་སྐྱོན་བརྗོད་པའི་སྒོ་ནས་མི་སྙན་པ་རྣམ་པ་སྣ་ཚོགས་པ་སྟོང་གསུམ་གྱི་ཁམས་ཁྱབ་པར་གྱུར་པ་ཙམ་སྒྲོགས་པར་བྱེད་ནའང་ཁོང་ཁྲོ་བའི་སྒོ་ནས་ཕར་ལ་མི་སྙན་པ་བརྗོད་པ་སོགས་གནོད་ལན་མི་བྱེད་པར་མ་ཟད། གནོད་བྱེད་དེའི་སེམས་ལ་དགའ་བདེ་སྐྱེད་པར་འདོད་པའི་བྱམས་པའི་སེམས་ཀྱིས་སླར་ཡང་དེ་ཉིད་ཀྱི་ཡོན་ཏན་གཞན་རྣམས་ལ་བསྒྲགས་ཏེ་རྗོད་པར་བྱེད་པ་ནི་རྒྱལ་སྲས་རྣམས་ཀྱིས་མི་སྙན་པ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་རིན་ཆེན་ཕྲེང་བ་ལས། རྩུབ་པོ་ཉིད་ཀྱིས་མི་སྙན་ཐོས། །ཞེས་རང་ལ་མི་སྙན་པ་བྱུང་བ་རང་གིས་སྔོན་ཚིག་རྩུབ་སྨྲས་པའི་འབྲས་བུ་ཡིན་པར་གསུངས་ཤིང་། 
\b
དེ་བཞིན་དུ་ཕྲ་མ་སོགས་བྱས་པའི་ལས་ངན་གྱི་མཚོན་ཆ་རང་ལ་འཁོར་བ་ཡིན་པར་ཡང་བཤད་པས་གཞན་ལ་ཁྲོ་མི་རིགས་པ་དང་། དེར་མ་ཟད། སྤྱོད་འཇུག་ལས། གལ་ཏེ་སེམས་ཅན་ཉམས་བྱེད་པས། །མི་སྙན་སྨྲ་ལ་ཁྲོ་ཞེ་ན། །གཞན་ལ་མི་སྙན་བརྗོད་ལའང་ཁྱོད། །དེ་བཞིན་ཅི་སྟེ་ཁྲོ་མི་བྱེད། །ཅེས་སོགས་ལྟར་མི་སྙན་པ་ཟེར་བ་ལ་བརྟགས་ནའང་ཁྲོ་བའི་རྒྱུ་མཚན་མེད་པའི་ཕྱིར་ཁྲོ་མི་རིགས་སོ། །ཡང་དེ་ཉིད་ལས། བསྟོད་དང་གྲགས་པའི་རིམ་གྲོས་ནི། །བསོད་ནམས་མི་འགྱུར་ཚེར་མི་འགྱུར། །ཞེས་སོགས་ལྟར་སྙན་གྲགས་སོགས་ལའང་ཆགས་བྱའི་སྙིང་པོ་ཅིའང་མེད་པ་དང་། ཡང་། གྲགས་པའི་དོན་དུ་ནོར་གཏོང་ཞིང་༑ ༑བདག་ཉིད་ཀྱང་ནི་གསོད་བྱེད་ན། །ཞེས་སོགས་ལྟར་སྙན་གྲགས་ལ་ཆགས་པས་ཉེས་པ་སྐྱེད་པར་གསུངས་པའི་ཕྱིར་དེ་དག་ལ་དགའ་བར་ཡང་མི་རིགས་སོ། །
\b
གཞན་ཡང་ཇོ་བོས། མི་སྙན་ཚིག་རྣམས་ཐོས་པའི་ཚེ། །བྲག་ཆ་བཞིན་དུ་བལྟ་བར་བྱ། །ཞེས་དང་། རྣལ་འབྱོར་པ་ཤེས་རབ་རྡོ་རྗེ་ལ། འོ་སྐོལ་འགབ་མ་ཡང་གྲགས་ཟེར་ནས་མིས་སྨྲ་ཡིན་འདུག་བྱས་པས། ལགས། མིའི་སྨྲ་གཞི་མི་ལ་བྱེད་པ་ལས་འོ་ན་ཅི་ལ་བྱེད། ཕྲ་མ་སྐྱེལ་འཕྲོ་རྦད་ཀྱིས་ཆོད་གསུངས། གཤེན་སྟོན་ལ། འདི་འདི་སྐད་ཟེར་བྱས་ན། ལྐོག་ཁ་བཙད་པོ་ལའང་གཏོང་བས་ཁྱོད་རང་ཕྲ་མ་བྱས་པའི་བཤགས་པ་གྱིས་གསུངས། ཤ་ར་བས། ཁམས་ལུང་པ། སྣེའུ་ཟུར་པ། གྲ་པ་གསུམ་ལ་སྙན་དུ་ཅི་ཙམ་གསོལ་ཡང་ས་རྡོ་ལ་སྨྲ་བ་དང་ཁྱད་མེད་པས་བདེ་བར་བྱུང་། ཕྱི་མ་ཀུན་སྙན་ཁུང་སྲབ་པས་མ་བདེ་གསུངས། དགེ་བཤེས་གླང་རི་ཐང་པ་དང་སྣེའུ་ཟུར་པ་སོགས་ལ་དངོས་སུ་གྲགས་ངན་དང་སྐུར་འདེབས་བྱུང་ཡང་ཐུགས་ལ་ཁྲོ་བ་མེད་ཅིང་བཟོད་པར་མཛད་པའི་རྣམ་ཐར་ཡོད་དོ། །སྙན་གྲགས་སོགས་ལ་ཆགས་མི་རིགས་པའང་། 
\b
ཇོ་བོས། བསྟོད་དང་གྲགས་པའི་ཚིག་རྣམས་བསླུ་བྲིད་ཡིན་པས་མཆིལ་སྣབས་བཞིན་དུ་དོར། །ཞེས་དང་། ཁ་རག་པས། སྙན་གྲགས་བདུད་ཀྱི་ཕྱེ་གཏོར་ཡིན། །ཞེས་དང་། སྨྱུག་རུམ་པས། སྙན་པ་དང་གྲགས་པ་ལ་བྲག་ཅའི་འདུ་ཤེས་བསྐྱེད་པ་བྱའོ། །ཞེས་གསུངས། གཞན་ཡང་རྒྱལ་སྲས་པ་ཉིད་ཀྱིས། སྙན་གྲགས་སྙིང་པོ་མེད་པས་དེ་ལ་ཞེན་པ་སྤོངས། །ཞེས་དང༌། གང་ཞིག་ཐོས་ནས་བདག་ལ་འགྲོ་ཀུན་གྱིས༑ ༑ཁྲེལ་བར་འགྱུར་བའི་གྲགས་ངན་མི་བཟོད་པ། །ཕྱོགས་བཅུར་སྒྲོགས་པ་མཐོང་ཐོས་དྲན་གྱུར་ན། །དེ་ཚེ་བདག་གིས་དམ་བཅའ་འདི་དྲན་བགྱི། །ཞེས་དང་། དེ་བཞིན་དུ་གཞན་གྱིས་རང་ལ་མི་སྙན་པ་སྒྲོགས་ནའང་མི་ཁྲོ་བར་མ་ཟད། བྱམས་སེམས་ཀྱིས་དེའི་ཡོན་ཏན་ཕྱོགས་བཅུར་སྒྲོགས་པའི་ཐུགས་སྨོན་མཛད་པ་དང་། སེམས་དཔའ་ཆེན་པོ་འདིས་གཞན་གྱི་ཡོན་ཏན་བརྗོད་པ་ལས་སྐྱོན་བརྗོད་མཛད་མི་སྲིད་ཅིང་། དེའི་རྟེན་འབྲེལ་གྱིས་དེ་དུས་ཀྱི་བླ་མ་རྣམས་དང༑ གཞན་ཐམས་ཅད་ཀྱིས་ཀྱང་འདི་ཉིད་ལ་བསྟོད་བསྔགས་བཀུར་གསུམ་ཁོ་ན་མཛད་ཚུལ་རྣམ་ཐར་ན་མང་ངོ༌། །
\b
\v 15 བཞི་པ་ནི། ཞེས་གསུངས། དོན་ནི། སྐྱེ་འགྲོ་ཤིན་ཏུ་མང་པོ་འདུས་པའི་དབུས་སུ། གཞན་འགའ་ཞིག་གིས་ཁྱོད་ལ་ཆོས་དང་འཇིག་རྟེན་གྱི་ཐད་ནས་སྐྱོན་འདི་དང་འདི་ལྟ་བུ་ཡོད་ཅེས་དངོས་སུ་མཚང་ནས་འབྲུ་ཞིང་སྨད་ར་གཏོང་བའི་ཚིག་ངན་ཤིན་ཏུ་རྩུབ་མོ་སྣ་ཚོགས་སྨྲ་ནའང་། དེ་ལ་ཁྲོ་བས་བསླངས་ཏེ་མཚང་འདྲུ་དང་སྐྱོན་བརྗོད་པ་སོགས་གནོད་ལན་མི་བྱེད་པ་མ་ཟད། སླར་ཡང་དེ་ལ་ཤིན་ཏུ་དྲིན་ཆེ་བའི་དགེ་བའི་བཤེས་ཀྱི་འདུ་ཤེས་ཀྱི་གུས་པས་འདུད་པར་བྱེད་པ་ནི་རྒྱལ་སྲས་རྣམས་ཀྱིས་སྨད་པ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་སྤྱོད་འཇུག་ལས། བདག་ལ་སྨོད་པ་གཞན་ཡོད་ན། །བསྟོད་པས་བདག་དགར་ཅི་ཞིག་ཡོད། །བདག་ལ་བསྟོད་པ་གཞན་ཡོད་ན། །སྨད་པས་མི་དགར་ཅི་ཞིག་ཡོད། །ཅེས་བསྟོད་སྨད་ལ་དགའ་དང་ཆགས་སྡང་བྱ་མི་རིགས་པར་གསུངས་ལ། དེར་མ་ཟད། གང་ཞིག་གང་མེད་མི་འབྱུང་ལ། །སོགས་དང་། དེ་བས་རབ་ཏུ་སྡང་སེམས་ལ། །ཞེས་སོགས་ལྟར་སྡང་སེམས་ཀྱིས་མཚང་ནས་འབྲུ་ཞིང་སྨད་ར་གཏོང་བ་སོགས་ཤིན་ཏུ་བཟོད་དཀའ་བ་བྱེད་པའང་སློབ་དཔོན་དང་གདམས་ངག་མཆོག་ཏུ་ཤེས་ནས་གུས་པས་དྲིན་དུ་གཟོ་བར་བྱ་ཡི། ཁྲོ་མི་རིགས་པར་གསུངས་ཤིང་། །ཡང༑ བསྟོད་སོགས་བདག་ནི་གཡེང་བར་བྱེད། །དེས་ནི་སྐྱོ་བའང་འཇིག་པར་བྱེད། །ཅེས་སོགས་ཀྱིས་བསྟོད་སོགས་ལ་ཆགས་པའི་ཉེས་པ་དང་། དེ་ཕྱིར་བདག་གི་བསྟོད་སོགས་ནི། །གཞིག་ཕྱིར་གང་དག་ཉེར་གནས་པ། །ཞེས་སོགས་ཀྱིས་བསྟོད་སོགས་ལ་གེགས་བྱེད་པ་ངན་འགྲོ་འགོག་བྱེད་ཡིན་པར་བསྟན་ཏོ། །
\b
གཞན་ཡང་ཇོ་བོས། དགེ་བའི་བཤེས་གཉེན་གྱི་མཆོག་མཚང་ལ་རྒོལ་བ་ཡིན། །གདམས་ངག་གི་མཆོག་མཚང་ཐོག་ཏུ་ཕེབས་པ་ཡིན། །བསྐུལ་མའི་མཆོག་དགྲ་བགེགས་དང་ན་ཚ་སྡུག་བསྔལ་ཡིན། ཞེས་དང་། ཤ་བོ་པས་ཀྱང་། ང་ནི་མཚང་འདྲུ་འབའ་ཞིག་བྱེད་ཀྱི། དེའི་ཚེ་ཁྱོད་ཀོ་ལོང་མི་སྡོམ་ན་སྡོད། དེ་མིན་སོང་ཞེས་སློབ་མ་དྲུང་དུ་སླེབས་པ་རྣམས་ལ་གསུངས་པ་དང་། པུ་ཏོ་བས། འོ་སྐོལ་ལ་གཞན་གྱིས་ཉེས་སྐྱོན་བརྗོད་ཅིང་མཚང་འདྲུ་བ་ཀུན་ཀྱང་སྐད་གཏོང་བ་ཡིན་པས་དེ་ལ་ཞེ་སྡང་མི་བྱ་བར་དྲིན་དུ་གཟོ་བར་བྱ་དགོས་ཞེས་དང༑ སྤྱན་སྔ་བས། སློབ་དཔོན་དང་སློབ་མའི་ཚུལ་དུ་གཟོད་པ་སྒོམ་པ་ནི། གནོད་པ་སྐྱེལ་བའི་དགྲ་མེད་ན་བཟོད་པ་མེད་པས། གཞན་བདག་ལ་གཤེ་བ་ལ་སོགས་པ་དེ་དག་བཟོད་པ་སྟེར་བའི་སློབ་དཔོན་དུ་ཤེས་པར་བྱས་ལ། དེ་ལ་དགའ་བ་དང་དྲིན་དུ་གཟོ་བ་སྒོམ་ཞིང་བདག་བཟོད་པ་ལེན་པའི་སློམ་མར་སྒོམ་ལ་ཁྲོ་བར་མི་བྱ་ཞེས་གསུངས་ཤིང་། 
\b
གླང་རི་ཐང་པས། བདག་ལ་གཞན་གྱིས་ཕྲག་དོག་གིས། །གཤེ་སྐུར་ལ་སོགས་མི་རིགས་པའི། །གྱོང་ཁ་རང་གིས་ལེན་པ་དང་། །རྒྱལ་ཁ་གཞན་ལ་དབུལ་བར་བྱ། །ཞེས་གསུངས། གཞན་ཡང་རྒྱལ་སྲས་པ་ཉིད་ཀྱིས། །འགྲོ་མང་དབུས་སུ་སྡང་མིག་ལྡན་པ་ཡིས། །ཚིག་ངན་བཟོད་པར་དཀའ་བས་སྨྲ་ཕབ་ནས། །གདོང་པ་འདེགས་པའི་སྐབས་ཀྱང་མེད་བྱས་ན། །དེ་ཚེ་བདག་གི་དམ་བཅའ་འདི་དྲན་བགྱི། །ཞེས་དང་། འགའ་ཞིག་ཁྲོ་བས་ཁྲོ་གཉེར་རབ་བསྡུས་ནས། །མཚང་ལ་ཕོག་པའི་ཚིག་ངན་སྣ་ཚོགས་ཀྱིས། །སྐྱེ་བོ་མང་པོ་ཚོགས་པའི་མངོན་སུམ་དུ། །བདག་ལ་དངོས་སུ་སྨོད་པ་མཐོང་ན་ཡང༑ ༑བརྩེ་ལྡན་འདི་ཡིས་བདག་གི་ང་རྒྱལ་གྱི། །དུག་ཤིང་བཅད་པས་ཕན་པར་བསམས་བྱས་ནས༑ །བློ་དང་བརྩེ་ཆེན་ཐབས་མཁས་མཚོན་ཆ་ཡིས། །དེ་ཡི་སྡུག་བསྔལ་དུག་ཤིང་གཅོད་པར་ཤོག །ཅེས་སོགས་གསུངས་ཤིང་། ཐུགས་ཉམས་སུ་བཞེས་པར་མཛད་དོ། །
\b
དེ་ལྟར་བརྙས་སྨོད་སྡུག་བསྔལ་བྱེད་པ་སོགས་ལ་གནོད་ལན་མི་བྱེད་པའི་དགེ་སྦྱོང་གི་ཆོས་འདི་དག་ཐེག་པ་ཆེ་ཆུང་གི་སྐབས་ཐམས་ཅད་དུ་ཉམས་སུ་ལེན་དགོས་ཤིང་། ཁྱད་པར་ཐེག་ཆེན་ལྟར་ན་གནོད་བྱེད་དེ་དག་རྫོགས་བྱང་ལ་འགོད་འདོད་ཀྱི་བསམ་པས་རྗེས་སུ་འཛིན་པའང་དགོས་ཏེ། མདོ་ལས། གང་དག་བདག་ལ་གཤེ་བར་བྱེད་པ་དང་། མི་བདེ་བར་བྱེད་པ་དང་། ཞེས་སོགས་ནས། འཚང་རྒྱ་བར་གྱུར་ཅིག ཅེས་དང༌། སྤྱོད་འཇུག་ལས། གང་དག་བདག་ལ་ཁ་ཟེར་རམ། །ཞེས་སོགས་གསུངས། དེ་དག་ནི་ཀུན་རྫོབ་ཀྱི་སྒོ་ནས་ཆོས་བརྒྱད་སྙོམས་ཚུལ་ཡིན་ལ། དོན་དམ་གྱི་ངོས་ནས་སྙོམས་པ་ནི། སྤྱོད་འཇུག་ལས། དེ་ལྟར་སྟོང་པའི་དངོས་རྣམས་ལ། །ཐོབ་པ་ཅི་ཡོད་ཤོར་ཅི་ཡོད༑ ༑ཅེས་སོགས་ཀྱིས་སྟོང་ཉིད་ཀྱི་ངོས་ནས་རྙེད་པ་ཐོབ་ཤོར་སོགས་མཉམ་པར་གསུངས་པ་ལྟར་རོ། །
\b
\v 16 གཉིས་པ་བཟོད་དཀའ་བ་ལམ་དུ་འཁྱེར་བ་ལ་གཉིས། དྲིན་ལན་ལོག་འཇལ་ལམ་དུ་འཁྱེར་བ་དང་། བརྙས་ཐབས་བྱེད་པ་ལམ་དུ་འཁྱེར་བའོ། །དང་པོ་ནི། ཞེས་གསུངས། དོན་ནི། བདག་གིས་ཕར་ལ་དུས་རྟག་ཏུ་ཆོས་དང་ཟང་ཟིང་གི་སྒོ་ནས་བུ་བཞིན་དུ་གཅེས་པར་བསྐྱངས་པའི་མིས། བདག་ལ་ཚུར་སྒོ་གསུམ་ཀ་ནས་གནོད་པ་ཅི་འཁྱོལ་གྱི་སྒོ་ནས་དགྲ་བཞིན་དུ་ལྟ་བར་བྱེད་ནའང་དེ་ལ་ཁྲོ་འཁོན་གྱི་གནོད་ལན་མི་བྱེད་པར་མ་ཟད། གདོན་དང་ནད་ཀྱིས་བཏབ་པའི་བུ་སྨྱོན་པས་མ་རྒན་ལ་གནོད་པ་སྣ་ཚོགས་བྱེད་ནའང་དེ་ལ་མ་རྒན་གྱིས་གནོད་པ་མི་བྱེད་པར་མ་ཟད། བུ་འདི་ནད་གདོན་འདི་དང་བྲལ་ན་སྙམ་དུ་བརྩེ་བར་བྱེད་པ་བཞིན་དུ་གནོད་བྱེད་འདི་ཉོན་མོངས་པའི་དབང་དུ་སོང་ནས་ལོག་སྒྲུབ་འདི་ལྟར་བྱེད་པས་འདི་ཉོན་མོངས་པ་དང་བྲལ་ན་ཅི་མ་རུང་སྙམ་དུ་དེ་ལ་ལྷག་པར་བརྩེ་བ་སྒོམ་པར་བྱེད་པ་ནི་རྒྱལ་སྲས་རྣམས་ཀྱིས་གཞན་གྱིས་ལོག་སྒྲུབ་བྱེད་པ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ། །ཞེས་པའོ། །
\b
ཡང་ན་ནད་ཀྱིས་བཏབ་པའི་བུ་ལ་མ་རྒན་གྱིས་བུ་དེ་ནད་དེ་དང་བྲལ་ན་སྙམ་དུ་བརྩེ་བར་བྱེད་པ་བཞིན་དུ། ཞེས་སྦྱར་རོ། །གཞན་ཡང་མདོ་སྡེའི་རྒྱན་ལས། རྟག་ཏུ་ཉེས་པས་རང་དབང་མེད་པར་བྱས་སེམས་ཀྱིས། །སྐྱེ་བོ་ལ་ནི་བློ་ལྡན་ཉེས་པར་མི་འཛིན་ཏེ། །མི་འདོད་བཞིན་དུ་ལོག་པར་སྒྲུབ་པར་འགྱུར་རོ་ཞེས། །སྐྱེ་བོ་དག་ལ་སྙིང་རྗེ་རྣམ་པར་འཕེལ་ཕྱིར་རོ། །ཞེས་ཉོན་མོངས་པའི་དབང་གིས་རང་དབང་མེད་པར་གྱུར་པའི་བྱིས་པ་རྣམས་ཀྱིས་ལོག་སྒྲུབ་བྱེད་ཀྱང་བློ་ལྡན་བྱང་སེམས་རྣམས་ཀྱིས་དེ་ལ་ཉེས་པར་མི་འཛིན་ཞིང་། དེ་འདྲའི་སྐྱེ་བོ་རྣམས་ལ་བརྩེ་བ་འཕེལ་བར་གསུངས་ཤིང་། བཞི་བརྒྱ་པར་ཡང་། ན་བའི་བུ་ལ་ཁྱད་པར་དུ། །མ་ནི་ལྷག་པར་གདུང་བ་ལྟར། །དེ་བཞིན་བྱང་ཆུབ་སེམས་དཔའ་རྣམས། །དམ་པ་མིན་ལ་ལྷག་པར་བརྩེ༑ ༑ཞེས་གསུངས། 
\b
སྤྱོད་འཇུག་ལས། དེ་བཞིན་མི་འདོད་བཞིན་དུ་ཡང་། །ནན་གྱིས་ཉོན་མོངས་འབྱུང་བར་འགྱུར། །ཞེས་དང་། ཉོན་མོངས་སྐྱེས་པས་འདི་དག་གི །སེམས་འདི་བྱུང་སྙམ་བརྩེ་ལྡན་དང་། །ཞེས་སོགས་པ་ལྟར། ཕར་ལ་ཕན་བཏགས་ཀྱང་ཚུར་ཁྲོ་ཞིང་གནོད་པར་བྱེད་པ་ནི་ཉོན་མོངས་པའི་དབང་དུ་སོང་བའི་བྱིས་པའི་ངང་ཚུལ་ཡིན་པར་མཐོང་ནས་དེ་དག་ལ་དེ་བས་ཀྱང་བརྩེ་བར་བྱ་དགོས་པར་གསུངས་སོ། །གཞན་ཡང་ཇོ་བོས། བཟོད་པའི་ཡུལ་ཁྱད་པར་ཅན་དང་ཕྲད་པའི་ཚེ་བཟོད་པར་མི་བྱེད་པར་དེ་ལྟར་དཀའ་ཞེས་མ་སྨྲ་ཞིག་ཅེས་གསུངས་ལ༑ བློ་སྦྱོང་ལས་ཀྱང་། ད་ལྟ་ཕར་ལ་བཟང་བྱས་པ་ངན་དུ་ལོག་པ་ནི་རང་གིས་སྔར་དྲིན་ལན་ལོག་འཇལ་བྱས་པའི་ལས་ངན་གྱི་མཚོན་ཆ་འཁོར་བ་ཡིན་པར་གསུངས་ཤིང་། འབྲོམ་གྱིས། གཞུང་ངོ་ཚ་ཁྲེལ་ཡོད་ཀྱི་ཕྱི་ཐག་མི་སྲིང་བར། །ཕན་ཕར་ལ་བཏགས་ཀྱང་གནོད་པ་ཚུར་ལ་སྐྱེལ། །ཆོས་ཕར་ལ་བཤད་ཀྱང་སྡིག་པ་ཚུར་ལ་གསོག །དྲིན་ལོག་པར་འཇལ་བའི་སྐྱེ་བོ་མང་སྟོབས་ཀྱིས། །ཞེས་སོགས་གསུངས་ཤིང་། ཕུ་ཆུང་བས་ཀྱང་དེ་བཞིན་གསུངས། 
\b
གླང་རི་ཐང་པས། གང་ལ་བདག་གིས་ཕན་བཏགས་པའི། །རེ་བ་ཆེ་བ་གང་ཞིག་གིས། །ཤིན་ཏུ་མི་རིགས་བྱེད་ན་ཡང་། །བཤེས་གཉེན་དམ་པར་བལྟ་བར་བྱ། །ཞེས་དང་། ཡང་ལོག་སྒྲུབ་བྱེད་མཁན་ལྟ་བུ་རང་བཞིན་ངན་པ། སྡིག་པ་ཚབ་ཆེན་གསོག་པ། སྡུག་བསྔལ་དྲག་པོས་ནོན་པ་རྣམས་བརྩེ་ཡུལ་རྙེད་དཀར་བལྟས་ནས་གཅེས་པར་འཛིན་དགོས་པར་གསུངས་ཏེ། རང་བཞིན་ངན་པའི་སེམས་ཅན་རྣམས།། སྡིག་སྡུག་དྲག་པོས་ནོན་མཐོང་ཚེ། །རིན་ཆེན་གཏེར་དང་ཕྲད་པ་བཞིན། །རྙེད་པར་དཀའ་བས་གཅེས་འཛིན་བྱ། །ཞེས་དང་། འཆད་ཁ་བས། ཕན་བཏགས་ལན་དུ་གནོད་བྱེད་ཀྱང་། །ཡང་ལན་སྙིང་རྗེ་ཆེན་པོ་བསྒོམ། །འཛམ་བུའི་གླིང་གི་སྐྱེས་མཆོག་ནི། །ཉེས་པའི་ལན་ཡང་ལེགས་པས་ལྡོན། །ཞེས་དང་། 
\b
ཡང་། བཀོལ་བ་རྣམས་ལ་རྟག་ཏུ་བསྒོམ། །ཞེས་ཕན་བཏགས་པའི་ལན་དུ་གནོད་པ་བྱེད་པ་དང་། སྡང་དགྲ་གནོད་བགེགས་འགྲན་ཟླ་སོགས་བློ་སྦྱོང་དཀའ་བའི་ཡུལ་རྣམས་ཟུར་དུ་བཀོལ་ནས་དེ་དག་ལ་བྱམས་སྙིང་རྗེ་རྩལ་དུ་བཏོན་ནས་བསྒོམ་དགོས་པར་གསུངས་སོ། །གཞན་ཡང་རྒྱལ་སྲས་པ་ཉིད་ཀྱིས། བདག་གམ་བདག་གི་ཕྱོགས་ལ་གནོད་བྱེད་དམ༑ ༑བསྟན་དང་འགྲོ་བ་ཡོངས་ལ་གནོད་བྱེད་པའི། །མ་རུངས་སྐྱེ་བོ་མཐོང་ཐོས་དྲན་གྱུར་ན༑ ༑ལྷག་པར་སྙིང་རྗེའི་གནས་སུ་ཤེས་བྱས་ནས། །རྙེད་བཀུར་སྙན་སྨྲ་སོགས་ཀྱིས་དངོས་སུ་ཕན། །གདགས་པར་ནུས་པ་གདགས་ཤིང་མི་ནུས་ནའང་། །བྱམས་དང་སྙིང་རྗེ་དྲག་པོས་བདག་ཉིད་ཀྱི། །བདེ་དགེ་ཅི་ཡོད་དེ་ལ་བསྔོ་བ་གཅེས། །ཞེས་དང་། རེ་ཆེ་ས་ནས་བསླུས་པ་དང་༑ ༑ཕན་བཏགས་པའི་ལན་དུ་གནོད་པ་བྱེད་པ་ལྟ་བུ་ལ་སྙིང་རྗེ་དང་ཕན་སེམས་མི་སྐྱེ་ན་བློ་མ་འབྱོངས་པ་ཡིན་པས་དེ་དག་ལ་ལྷག་པར་བསྒོམ་དགོས་གསུངས་ཤིང་། ཉིད་ནས་ཀྱང་དེ་བཞིན་དུ་ཐུགས་དམ་གྱི་གཙོ་བོར་མཛད་དོ། །
 \b
\v 17 གཉིས་པ་ནི། ཞེས་གསུངས། དོན་ནི་རང་དང་རིགས་གཟུགས་འབྱོར་བ་ཡོན་ཏན་མཉམ་པའམ། དེ་དག་རང་ལས་དམན་པའི་སྐྱེ་བོ་འགའ་ཡིས་ང་རྒྱལ་གྱི་དབང་གིས་བདག་ལ་ཁྱད་གསོད་དང་བརྙས་ཐབས་སྣ་ཚོགས་བྱེད་ནའང་དེ་ལ་ཁོང་མི་ཁྲོ་བར་མ་ཟད། སླར་ཡང་བཀའ་དྲིན་ཅན་གྱི་བླ་མ་བཞིན་དུ་སྒོ་གསུམ་གུས་པས་བཏུད་དེ་བདག་ཉིད་ཀྱིས་སྤྱི་བོར་ལེན་པར་བྱེད་པ་ནི་རྒྱལ་སྲས་རྣམས་ཀྱིས་ཕ་རོལ་གྱིས་བརྙས་ཐབས་བྱེད་པ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་སྤྱོད་འཇུག་ལས། དེ་བས་འདི་དག་གནོད་ཆེན་བྱེད་ན་ཡང་། །ཐམས་ཅད་བཟང་རྒུ་ཞིག་ཏུ་སྤྱད་པར་བྱ། །ཞེས་དང་། འགྲོ་མང་རྡོག་པས་བདག་གི་སྤྱིར་འཚོག་གམ། །འགུམ་ཡང་མི་བསྡོ་འཇིག་རྟེན་མགོན་དགྱེས་མཛོད། །ཅེས་དང་། 
\b
དེ་བཞིན་གནོད་བྱེད་ཉམ་ཆུང་བ། །འགའ་ཡང་ཁྱད་དུ་གསད་མི་བྱ། །ཞེས་སོགས་ལྟར་མཐོ་དམན་སུས་གནོད་པ་བྱེད་ཀྱང་སངས་རྒྱས་དང་འདྲ་བར་བལྟས་ནས་གུས་པར་བྱ་དགོས་ཤིང་། གནོད་བྱེད་ཉམ་ཆུང་བའང་ཁྱད་དུ་གསོད་པར་མི་རིགས་པ་དང་། ཡང་གནོད་བྱེད་ལ་གནོད་ལན་བྱས་ན་ཕ་རོལ་པོ་ཞེ་སྡང་ལྷག་པར་འཕེལ་བ་དང་། རང་ཡང་དགེ་སྦྱོང་གི་སྤྱོད་པ་ལས་ཉམས་པས་གཉིས་ཀ་སྐྱོན་ཅན་དུ་འགྲོ་ཞིང་།། གནོད་ལན་མ་བྱས་ན་རང་བཟོད་ལྡན་གྱི་སྐྱེས་བུ་སྐྱོན་མེད་དུ་འགྱུར་བར་དེ་ཉིད་ལས་གསུངས་ཤིང༑ ལྷག་པར་ཉམ་ཆུང་རྣམས་ཀྱིས་གནོད་ཆེན་བྱེད་པ་བཟོད་པ་ནི་བཟོད་པའི་ནང་ནས་ངོ་མཚར་ཆེ་བ་ཡིན་ཏེ། མདོ་རྒྱན་ལས། ཉམ་ཆུང་རྣམས་ལ་བཟོད་པ་དང་། །ཞེས་སོ། །
\b
སྤྱིར་ཡང་སེམས་ཅན་རྣམས་ལ་བླ་མ་དང་ཡིད་བཞིན་གྱི་ནོར་བུ་སོགས་དང་འདྲ་བར་བལྟ་དགོས་ཏེ། ཀླུ་སྒྲུབ་ཀྱིས། བྱང་ཆུབ་ཕྱོགས་དང་མཐུན་པའི་ཆོས་རྣམས་ཀྱི། །རྒྱུ་ནི་འདི་ལྟར་སེམས་ཅན་རྣམས་ཡིན་པས། །དེ་ཕྱིར་རྫོགས་པའི་བྱང་ཆུབ་འདོད་པ་ཡིས། །སེམས་ཅན་རྣམས་ནི་བླ་མ་བཞིན་དུ་བལྟ། །ཞེས་དང༌། བསླབ་བཏུས་ལས། འདི་དག་ཡིད་བཞིན་ནོར་བུ་དང་། །བུམ་བཟང་འདོད་འཇོའི་བ་དང་ནི། །བླ་མ་དང་ནི་ལྷ་འདྲ་བས། །དེས་ན་འདི་དག་མགུ་བར་བྱ། །ཞེས་དང་། སྤྱོད་འཇུག་ལས། སེམས་ཅན་རྣམས་ལ་སངས་རྒྱས་ལྟར་གུས་པར་བྱ་དགོས་པར་གསུངས་སོ།། གཞན་ཡང་ཇོ་བོས། བདག་ལས་ངན་གྱི་རྩ་བ་ཡིན་པས་ཕ་ཤི་བའི་རོ་བཞིན་དུ་སྐྱུར་ལ་ཐོངས། གཞན་བྱང་ཆུབ་ཀྱི་འབྱུང་ཁུངས་ཡིན་པས་ཡིད་བཞིན་གྱི་ནོར་བུ་རིན་པོ་ཆེ་རྙེད་པ་བཞིན་དུ་བཅངས་ཏེ་ལོངས་ལ་ཐོང་། ཞེས་དང་། 
\b
སྤྱན་སྔ་བས་ཀྱང་། འཇིག་རྟེན་པ་རྣམས་སེམས་ཅན་བས་སངས་རྒྱས་གཅེས་པར་འཛིན་ཏེ། འོ་སྐོལ་དེ་ལས་བཟློག་སྟེ་སངས་རྒྱས་བས་སེམས་ཅན་གཅེས་པར་འཛིན་དགོས་པར་གསུངས་ཤིང་། དེའི་རྒྱུ་མཚན་དུ་སངས་རྒྱས་ལ་མི་གུས་པ་ཙམ་ཡང་མི་འོང་ཞིང་། སེམས་ཅན་རྣམས་ཕ་མ་ཡིན་པ་སོགས་རྒྱུ་བཞིས་གཅེས་པར་འཛིན་དགོས་ཚུལ་རྒྱས་པར་གསུངས། གླང་རི་ཐང་པས། བདག་ནི་སེམས་ཅན་ཐམས་ཅད་ལ། །ཡིད་བཞིན་ནོར་བུ་ལས་ལྷག་པའི། །དོན་མཆོག་སྒྲུབ་པའི་བསམ་པ་ཡིས། །རྙེད་པར་དཀའ་བས་གཅེས་འཛིན་བྱ། །ཞེས་དང་། ཤ་ར་བས། སེམས་ཅན་རྣམས་བྱམས་སྙིང་རྗེས་མི་གཏོང་ཞིང་སེམས་ཅན་ཐམས་ཅད་ལ་སངས་རྒྱས་དང་ཁྱད་མེད་པར་གུས་པར་བྱ། ཞེས་དང་། གནོད་པ་བྱེད་པ་ནི་སྔར་གཞན་ལ་གནོད་པ་བྱས་པའི་སྡིག་པ་འདག་བྱེད་དང་། བཟོད་པ་འགྲུབ་པའི་རྒྱུ་ཡིན་པས་ལྷག་པར་དྲིན་ཆེ་བར་ཤེས་ནས་བློས་མི་སྤོང་ཞེས་གསུངས། 
\b
དེ་ལ་གནོད་བྱེད་གང་རུང་ཞིག་ལ་གནོད་ལན་བྱའོ་སྙམ་པ་དང་། དུས་ཐམས་ཅད་དུ་ཕན་མི་གདགས་སོ་སྙམ་པའི་བློ་སྐྱེས་ནས་གཉེན་པོས་མ་སླེབས་པར་ཐུན་ཚོད་འདས་ན་སེམས་ཅན་བློས་སྤངས་པར་གསུངས་སོ། །གཞན་ཡང་རྒྱལ་སྲས་པ་ཉིད་ཀྱིས། བདག་ལ་ཉེས་པ་མེད་དམ་ཡོད་ཀྱང་རུང་། །མཐོ་དམན་མཉམ་པ་སུ་ཡང་རུང་བ་ཡིས། །གནོད་པའི་རྣམ་པ་ཆེ་ཆུང་ཅི་བྱེད་ཀྱང༌། །དེ་ཚེ་བདག་གིས་དམ་བཅའ་འདི་དྲན་བགྱི། །ཞེས་དང་། གནོད་བྱེད་བླ་མ་ཡིན་པས་གུས་པས་སྤྱི་བོས་ལོངས། །ཞེས་དང་། གནོད་བྱེད་ལ་ཕན་འདོགས་པའི་བསམ་པ་ཡོད་ན་བློ་སྦྱོང་གི་བསླབ་བྱ་དང་དམ་ཚིག་ཕལ་ཆེར་དེར་འདུས་པར་གསུངས་ཤིང་། དེ་བཞིན་དུ་ཐུགས་དམ་གྱི་གཙོ་བོར་མཛད་དོ། །
 \b
\v 18 གསུམ་པ་འབྱོར་རྒུད་གཉིས་ལས་དུ་འཁྱེར་བ་ལ་གཉིས། རྒུད་པ་ལམ་དུ་འཁྱེར་བ། འབྱོར་བ་ལམ་དུ་འཁྱེར་བའོ། །དང་པོ་ནི། ཞེས་གསུངས། དོན་ནི། ནོར་ལོངས་སྤྱོད་སོགས་དང་པོ་ནས་མེད་པའམ། སྔར་ཡོད་ཀྱང་དགྲ་སོགས་ཀྱིས་བརླགས་ཤིང་ཟད་དེ། སྲོག་འཚོ་བའི་རྐྱེན་དུ་གྱུར་པའི་ཟས་གོས་ཙམ་གྱི་འབྱོར་བས་ཀྱང་ཕོངས་ཤིང་དབུལ་བར་གྱུར་པ་དང་། དེར་མ་ཟད་དུས་རྟག་ཏུ་མི་མང་པོ་ཡིས་བརྙས་ཤིང་སྨོད་པའི་གནས་སུ་བྱེད་པ་དང་། ད་དུང་དེའི་སྟེང་དུ་མཛེ་སོགས་ཚབས་ཆེན་གྱི་ནད་དང་། སྟེང་གདོན་སོགས་མ་རུངས་པའི་གདོན་གྱིས་བཏབ་ནས་ཤིན་ཏུ་སྡུག་བསྔལ་བར་གྱུར་ཀྱང༌། རང་ཉིད་སྡུག་བསྔལ་གྱིས་མནར་བ་ལ་རྗེས་སུ་དཔགས་ནས་གཞན་སྡུག་བསྔལ་གྱིས་མནར་བའང་ཇི་ལྟར་བཟོད་སྙམ་པའི་སྙིང་རྗེའི་སྟོབས་ཀྱིས་སླར་ཡང་འགྲོ་བ་ཀུན་གྱི་སྡིག་པ་དང་སྡུག་བསྔལ་ཐམས་ཅད་བདག་ཉིད་ལ་ལེན་པར་བྱེད་ཅིང་། རྒུད་ཅིང་ཕོངས་པ་འདི་འདྲ་ཇི་ལྟར་བཟོད་སྙམ་དུ་སེམས་ཞུམ་པ་དང་བག་འཁུམས་པ་མེད་པའི་སྙིང་སྟོབས་དང་ལྡན་པར་བྱེད་པ་ནི་རྒྱལ་སྲས་རྣམས་ཀྱིས་རྒུད་པ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་སྤྱོད་འཇུག་ལས༑ སྡུག་བསྔལ་མེད་པར་ངེས་འབྱུང་མེད། །ཅེས་དང༌། གཞན་ཡང་སྡུག་བསྔལ་ཡོན་ཏན་ནི༑ ༑སྐྱོ་བས་དྲེགས་པ་སེལ་བར་བྱེད། །ཅེས་སོགས་སྡུག་བསྔལ་རང་གི་ཡོན་ཏན་བསམས་ཚུལ་དང་། ཉ་པ་ཞིང་པ་གདོལ་པ་ལ་སོགས་པ། །ཞེས་སོགས་དང་། འདོད་པའི་དོན་དུ་བསྲེགས་ལ་སོགས། །ཞེས་སོགས་ལྟར་དོན་ཆེན་འགྲུབ་པའི་སྡུག་བསྔལ་གྱིས་དཀའ་སྤྱད་བཟོད་རིགས་པ་དང་། དེ་བས་གནོད་པ་ཁྱད་གསོད་ཅིང་། །སྡུག་བསྔལ་རྣམས་ཀྱིས་མི་ཚུགས་བྱོས། །ཞེས་སོགས་དང་། ཞུམ་བཅས་རྩོལ་བ་དོར་བ་ལ། །ཕོངས་ལས་ཐར་པ་ཡོད་དམ་ཅི། །ཞེས་སོགས་ཀྱིས་སྡུག་བསྔལ་དང་མི་འདོད་པ་གང་བྱུང་ཡང་མི་ཞུམ་པར་སེམས་སྟོབས་བསྐྱེད་དེ་ལམ་དུ་འཁྱེར་ཚུལ་མང་དུ་གསུངས་ལ། རིན་ཆེན་ཕྲེང་བ་ལས་ཀྱང་། ཡི་དྭགས་བཞིན་དུ་རྒུད་ན་ཡང་།། ཞུམ་པ་ཉིད་དུ་མི་བྱའོ། །ཞེས་གསུངས། གཞན་ཡང་ཇོ་བོས། ཞུམ་པའི་སེམས་ནི་བྱུང་བའི་ཚེ། །སེམས་ཀྱི་གཟེངས་ནི་བསྟོད་པར་བྱ། །ཞེས་དང༌། 
\b
པུ་ཏོ་བས། ཚོང་པ་རྣམས་ལ་ཁ་བ་བབས་ན་རྟ་རྨིག་ལ་ཕན་ཟེར། ནུབ་མོ་ཆར་བབས་པས་དགྲ་མི་འོང་ཟེར། དེ་བཞིན་དུ་ནད་དང་དབུལ་ཕོངས་གཤེ་སྐུར་རྨི་ལམ་གྱི་སྡུག་བསྔལ་ཚུན་ཆད་ལམ་དུ་བསླངས་པས་སྡིག་པ་བྱང་བ་སོགས་ཡོན་ཏན་དུ་མ་ཡོད་གསུངས། ཁ་རག་པས། ད་ལྟའི་སྡུག་བསྔལ་ཕྲ་མོས་ཀྱང་། །སྔར་བྱས་སྡུག་བསྔལ་ཟད་བྱས་ནས། །ཕྱི་མའི་དུས་ན་བདེ་འགྱུར་གྱི། །སྡུག་བསྔལ་དགའ་བ་སྒོམས་ཤིག་ཨང་། །རྐྱེན་ངན་དགེ་བའི་བཤེས་གཉེན་ཡིན། །བར་ཆད་དགེ་སྦྱོར་བསྐུལ་མ་ཡིན། །སྡུག་བསྔལ་སྡིག་པའི་ཕྱགས་ཤིང་ཡིན། །མི་དགའ་བྱུར་དུ་མ་བལྟ་ཨང་། །ཞེས་དང་། འཆད་ཀ་བས། ཡིད་བདེ་འབའ་ཞིག་རྒྱུན་དུ་བསྟེན། །ཞེས་གསུངས། སྡུག་ན་ཀུན་གྱི་སྡུག་བསྔལ་ཁུར། །ཞེས་པ་སོགས་སྐྱིད་སྡུག་ལམ་ཁྱེར་དུ་གསུངས་པའང་འདིར་ཤེས་པར་བྱའོ། །
\b
དེ་ལྟར་སྡུག་བསྔལ་ལམ་དུ་ཁྱེར་ཚུལ་ཤེས་ན། སྡུག་གི་མཇུག་སྡུད་ཆེན་པོ་ཡིན། །ཞེས་པ་ལྟར་སྐྱོན་ཐམས་ཅད་ཡོན་ཏན་དུ་སློང་། སྡུག་བསྔལ་བདེ་བར་འཆར། གེགས་དང་བར་ཆད་གང་གིས་ཀྱང་མི་ཚུགས་པ་འོང་ངོ་༑ ༑དེའི་ཕྱིར་དམ་པ་གོང་མ་རྣམས་ཀྱིས་སྐྱིད་སྡུག་འདི་བརྫུན་ཡིན། རང་གི་བློ་འཆོས་ཤེས་མ་ཤེས་ཡིན་གསུངས་པ་དང་། སྡུག་བསྔལ་འདི་འཁོར་བའི་ཉེས་དམིགས་སྟོན་པའི་བཤེས་གཉེན། བཟོད་པ་དང་སྙིང་རྗེའི་དངོས་རྒྱུ། ཆོས་པའི་ཤན་འབྱེད་དང་སྒྲིབ་སྦྱོང་ཡིན་སྙམ་དགོས་གསུངས་པ་སོགས་སྡུག་བསྔལ་ལ་རྒྱན་དུ་བལྟ་ཚུལ་གོང་མ་རྣམས་ཀྱི་རྣམ་ཐར་ན་མང་ངོ༌། །
\b
གཞན་ཡང་རྒྱལ་སྲས་པ་ཉིད་ཀྱིས། སྡུག་བསྔལ་གྱི་རྐྱེན་དགེ་སྦྱོར་གྱི་གྲོགས་སུ་འགྲོ་བ་འདི་ཆོས་པ་བཟང་པོའི་རྣམ་ཐར་ཡིན་ཏེ། གླང་རི་ཐང་པ་ཆེན་པོའི་གསུང་ལས། མདང་ཞག་ཁམས་ཤིན་ཏུ་ངན་པ་ཞིག་བྱུང་བས་དགེ་སྦྱོར་འཕེལ་བར་བྱུང་གསུངས་པ་དང༌། ཆོས་རྗེ་རྒོད་ཚང་བའི་གསུང་གིས། ཆོས་ཤན་རྐྱེན་གྱིས་འབྱེད་པ་ཡིན་གསུངས་ཤིང་། ཁོང་པ་ལ་ཤིག་བྲེ་ཡིས་གཤར་བས་ཆོག་པ་ཡུན་རིང་པོར་བྱུང་ཡང་ལམ་དུ་ཁྱེར་བས་སྡུག་བསྔལ་གང་གིས་ཀྱང་མི་བརྫི་བ་བྱུང་གདའ་ཞེས་དང༌། སེམས་དཔའ་ཆེན་པོ་ཉིད་ཀྱང་བསྙུངས་པའི་རྐྱེན་གྱིས་རྨི་ལམ་སོར་ཆུད་པ་དང་དགེ་སྦྱོར་འཕེལ་བར་བྱུང་བ་སོགས་གསུངས་སོ། །
  
\v 19 གཉིས་པ་ནི། ཞེས་གསུངས། དོན་ནི། བདག་ཉིད་རིགས་གཟུགས་དབང་འབྱོར་སོགས་ཤིན་ཏུ་ཕུན་སུམ་ཚོགས་པར་གྱུར་ཏེ་ཕྱོགས་ཀུན་ཏུ་སྙན་པར་གྲགས་ཤིང་འགྲོ་བ་མང་པོས་ཞེ་ས་བཀུར་སྟི་དང་བཅས་པའི་སྒོ་ནས་སྤྱི་བོས་བཏུད་པར་བྱེད་པ་དང་། རྒྱལ་པོ་རྣམ་མང་ཐོས་པའི་སྲས་སམ་བུ་ཡི་ནོར་ལོངས་སྤྱོད་འདྲ་བ་ཐོབ་པར་གྱུར་ཀྱང་། སྲིད་པའི་དཔལ་འབྱོར་ཐམས་ཅད་གློག་ལྟར་གཡོ་བ༑ རྩྭ་རྩེའི་ཟིལ་ཐིགས་ལྟར་མི་བརྟན་པ། ཆུའི་ལྦུ་བ་ལྟར་སྙིང་པོ་མེད་པ། སྦྲུལ་གྱི་པགས་པ་ལྟར་འདོར་བའི་ཆོས་ཅན་དུ་གཟིགས་ནས་སེམས་ཁེངས་པ་དང་རྒྱགས་པ་མེད་པ་ནི་རྒྱལ་སྲས་རྣམས་ཀྱིས་འབྱོར་བ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ། །ཞེས་པའོ། །
\b
གཞན་ཡང་མདོ་ལས༑ བདག་ནི་ཁྱད་པར་འཕགས་ཤིང་བདག་མཆོག་གཅེས། །དེ་སྙམ་དུ་ནི་སེམས་བསྐྱེད་མི་བྱའོ༑ ༑རྒྱགས་འདི་བག་མེད་ཀུན་གྱི་རྩ་བ་སྟེ། །ཞེས་སོགས་དང་། བཤེས་སྤྲིངས་ལས། རིགས་དང་གཟུགས་དང་ཐོས་པ་ལང་ཚོ་དང་། །དབང་ཐང་ཆེ་བས་རྒྱགས་པ་དགྲ་བཞིན་གཟིགས། །ཞེས་དང་། སྤྱོད་འཇུག་ལས། ཉོན་མོངས་ང་རྒྱལ་གྱིས་ཁེངས་ནས། །ངན་འགྲོར་ང་རྒྱལ་གྱིས་འཁྲིད་ཅིང༌། །ཞེས་སོགས་ལྟར་རང་ལ་ནད་མེད་ཅིང་ལོངས་སྤྱོད་འཛོམས་པ་དང་། རིགས་གཟུགས་དང་མཁས་བཙུན་སོགས་ཀྱི་ཡོན་ཏན་ཕུན་སུམ་ཚོགས་པ་དང༌། ལུས་སེམས་ལ་བདེ་བ་རྒྱ་ཆེ་བ་བྱུང་ན་དེས་ཁེངས་ཤིང་དྲེགས་ནས་གཞན་ཁྱད་དུ་གསོད་པ་དང་། ཆོས་མིན་གྱི་བྱ་བ་སྣ་ཚོགས་བྱེད་འདོད་པ་སོགས་ཀྱི་དབང་དུ་ཤོར་ན་ཚེ་འདིར་བག་མེད་པ་སོགས་ཉེས་པ་དང་སྡུག་བསྔལ་སྐྱེད་ཅིང་། ཕྱི་མར་ངན་འགྲོ་དང་རིགས་དམའ་བ་སོགས་སུ་སྐྱེ་བས་འདི་ཕྱི་ཀུན་ཏུ་ཉམས་པར་གསུངས་སོ། །
\b
དེས་ན་རིན་ཆེན་ཕྲེང་བ་ལས། ལྷ་བཞིན་ཕུན་སུམ་ཚོགས་པས་ཀྱང༑ ཁེངས་པ་ཉིད་དུ་མི་བྱ་ཞིང་། །ཞེས་དང་། སྤྱོད་འཇུག་ལས། དེང་ནས་ངེས་བརྟུལ་འཇིག་རྟེན་བྲན་དུ་འཆི། །ཞེས་སོགས་ལྟར་ཆོས་དང་འཇིག་རྟེན་གྱི་ཕུན་ཚོགས་གང་བྱུང་རང་གི་ཆོས་ཀྱི་མཐུན་རྐྱེན་དུ་འགྲོ་བ་དང་། གཞན་ལའང་དེ་ལྟར་འབྱུང་བར་སྨོན་ཞིང་འཕྲལ་དུའང་གཞན་ལ་ཕན་པའི་ཐབས་སུ་ཅི་འགྱུར་བྱ་ཞིང་། ཁེངས་དྲེགས་སོགས་བརྟུལ་ཏེ་ཀུན་ལ་བྲན་གྱི་ཐ་མ་ལྟར་བྱས་ནས་མཐོ་དམན་ཐམས་ཅད་སྤྱི་བོས་འཁུར་དགོས་པར་གསུངས་སོ། །གཞན་ཡང་ཇོ་བོས༑ གང་དུ་མཐོ་བའི་སེམས་བྱུང་ཚེ། །དེ་ཚེ་ང་རྒྱལ་གཅག་བྱ་ཞིང་། །ཞེས་དང༌། དྲེགས་རློམ་ང་རྒྱལ་ཁེངས་པའི་སེམས་ཀུན་སྨོད་ལ་ཞི་ཞིང་དུལ་བར་གྱིས། །དམན་པ་རྣམས་ལ་སྙིང་རྗེ་སྐྱེད་ལ་ཁྱད་དུ་གསོད་དང་བརྙས་པ་སྤོངས། །ཞེས་དང༌། འབྲོམ་གྱིས་ཀྱང་། རང་ལ་ཡོན་ཏན་ཅི་ཙམ་ཡོད་ན་ཡང་། །གཞན་ལ་ཁྱད་གསོད་བརྙས་པ་ཆུང་བར་མཛོད། །ཅེས་དང་། 
\b
པུ་ཏོ་བས། བྱང་ཆུབ་སེམས་དཔས་ང་རྒྱལ་བསྐྱུངས་ཏེ་དམན་ཆ་བཟུང་ལ་ཐམས་ཅད་ལ་སྙིང་རྗེ་ཆེ་བ་དང་གུས་པར་བྱེད་དགོས། ཇོ་བོ་རྗེ་ལས་ཡོན་ཏན་ཆེ་བ་མེད་ཀྱང་ཐ་ན་ཁྱི་ཚུན་ཆོད་ལ་རྔན་ཅན་མི་མཛད་པ་ཡིན་ཞེས་དང༌། གཞན་གྱིས་བདག་ལ་སྙིང་རྗེའི་གནས་བྱེད། །བདག་ནི་དགའ་བས་རྟག་ཏུ་གནས་ན། །དེ་ལ་ཆོས་ཡོད་གཞན་དུ་ན་མིན། །ཞེས་གསུངས། ཁ་རག་པས། བཟང་པོའི་དཔོན་ཆ་མ་འཛིན་པར། །ངན་པའི་དམན་ཆ་ཟུང་ཞིག་ཨང་། །ཞེས་དང་། ང་རྒྱལ་ཅན་གྱི་གང་ཟག་ལ་ཡོན་ཏན་གྱི་རྣམ་པ་གང་ཡང་མི་འབྱུང་བས་རང་མགོ་སྨོད་ལ་དམན་ཆ་བཟུང་། ཞེས་དང༌། གླང་རི་ཐང་པས། གང་དུ་སུ་དང་འགྲོགས་པའི་ཚེ། །བདག་ཉིད་ཀུན་ལས་དམན་བལྟ་ཞིང་། །གཞན་ལ་བསམ་པ་ཐག་པ་ཡིས། །མཆོག་ཏུ་གུས་པར་འཛིན་པར་བྱ། །ཞེས་གསུངས་ཤིང་། དེ་བཞིན་དུ་དམ་པ་གོང་མ་ཀུན་གྱིས་ཀྱང་དམན་པའི་ས་བཟུང་། ཧྲུལ་པོའི་གོས་གྱོན་པ་སོགས་ཀྱི་སྒོ་ནས་ཆོས་སྒྲུབ་ཚུལ་གྱི་རྣམ་ཐར་ལ་སློབ་པར་མཛད་དོ། །
\b
སྐྱིད་ན་བདེ་བ་ཚོགས་སུ་བསྔོ། །ཞེས་སོགས་སྐྱིད་སྡུག་ལམ་ཁྱེར་དུ་གསུངས་པའང་འདིར་ཤེས་པར་བྱའོ། །དེ་ལྟར་སྐྱིད་པ་ལམ་དུ་ཁྱེར་ཚུལ་ཤེས་ན། སྐྱིད་ཀྱི་གཉའ་གནོན་ཆེན་པོ་ཡིན། །ཞེས་པ་ལྟར་། བདེ་སྐྱིད་བྱུང་བ་དེ་ཁེངས་དྲེགས་སོགས་ཀྱི་རྒྱུར་མི་འགྱུར་བར་དེ་དག་གི་གཉའ་གནོན་དང་། ཆོས་ཀྱི་གྲོགས་སུ་འགྱུར་བ་འོང་ངོ༌། །གཞན་ཡང་རྒྱལ་སྲས་པ་ཉིད་ཀྱིས། འོ་སྐོལ་ཆོས་པ་རྣམས་ལའང་མཁས་བཙུན་བཟང་གསུམ་གྱི་ཡོན་ཏན་གང་ཡོད་ཀྱང་། དེས་རང་ཉིད་མཆོག་ཏུ་འཛིན་ཞིང་། ང་རྒྱལ་གྱིས་རང་ལས་དམའ་བ་ལ་བརྙས་ཆོས། མཉམ་པ་ལ་འགྲན་སེམས། མཐོ་བ་ལ་ཕྲག་དོག་བྱེད་ན་ཆོས་གནད་དུ་མ་སོང་བ་ཡིན་ཞེས་སོགས་དང་། དེ་ཕྱིར་གང་དུ་སུ་དང་འགྲོགས་ཀྱང་རུང༌། །མཐོ་དམན་འབྲིང་གསུམ་སྤྱི་བོས་འཁུར་བ་གཅེས། །ཞེས་གསུངས་ཤིང་།། དེ་བཞིན་དུ་ཐུགས་ཉམས་སུ་བསྟར་བར་མཛད་དོ། །
\b
མདོར་ན་འབྱོར་རྒུད་སྐྱིད་སྡུག་སོགས་གང་བྱུང་ཡང་སྒྱུ་མ་ལྟ་བུར་ཤེས་ནས་སྐྱིད་ན་སྐྱིད་ཁྱག་པ་དང་། སྡུག་ན་སྡུག་ཁྱག་པ་ཞིག་དགོས་ཀྱི༑ དེ་ལས་གཞན་དུ་བདེ་སྐྱིད་ཅུང་ཟད་བྱུང་ན་ཁེངས་དྲེགས་སྐྱེ་བ་དང༌། སྡུག་བསྔལ་ཅུང་ཟད་བྱུང་ན་ཞུམ་ཞིང་སྲོ་ཤི་བའི་རྒྱུར་འགྲོ་བ་དེ་འདྲའི་ཧ་ཞུ་ཧུ་འཁྱག་ཅིག་གིས་མི་འོང་སྟེ། པུ་ཏོ་བས། གྲོང་ཁྱེར་བཅུ་བསྐོར་བས་བསོད་སྙོམས་མ་རྙེད་ཀྱང་ཞུམ་པར་མི་བྱ། བསྙེན་བཀུར་ཆར་བཞིན་བབས་ཀྱང་དགའ་ཞིང་ཆགས་པར་མི་བྱ། ཞེས་དང་། འཆད་ཀ་བས། གཉིས་པོ་གང་བྱུང་བཟོད་པར་བྱ། །ཞེས་གསུངས། དེས་ན་རྒྱན་ལས། འབྱོར་པའི་དུས་དང་རྒུད་པའི་དུས་ན་ཡང་། །ཉོན་མོངས་སྡུག་བསྔལ་དག་གིས་འཇིགས་པ་མེད། །ཅེས་པ་ལྟར་འགྱུར་བ་ལ་བསླབ་པར་བྱའོ། །
\b
\v 20 བཞི་པ་ཆགས་སྡང་གཉིས་ལམ་དུ་འཁྱེར་བ་ལ་གཉིས། སྡང་ཡུལ་ལམ་དུ་འཁྱེར་བ། ཆགས་ཡུལ་ལམ་དུ་འཁྱེར་བའོ། །། དང་པོ་ནི། ཞེས་གསུངས། དོན་ནི། དགྲ་ཐམས་ཅད་ཀྱི་ནང་ནས་ཤིན་ཏུ་གདུལ་བར་དཀའ་བ་རང་གི་རྒྱུད་ཀྱི་ཞེ་སྡང་སོགས་ཉོན་མོངས་པའི་དགྲ་བོ་མ་རུངས་པ་དེ་དག་གདུལ་ནུས་ན་མེ་བསད་ན་དུ་བ་མི་འབྱུང་བ་ལྟར། ཕྱིའི་དགྲ་འདྲེ་ཐམས་ཅད་རང་གི་ངང་གིས་ཞི་བར་འགྱུར་གྱི། དེ་དག་མ་ཐུལ་ན་གནོད་འཚེ་བྱེད་པའི་ཕྱི་རོལ་གྱི་དགྲ་བོ་ཕལ་པ་ཇི་ཙམ་བཏུལ་ཡང་མི་ཟད་པར་ཕྱིར་ཞིང་འཕེལ་བར་འགྱུར་བ་ཆོས་ཉིད་ཡིན་ལ། དེའི་ཕྱིར་དགྲ་གཉེན་ཐམས་ཅད་བདེ་བ་དང་ལྡན་འདོད་ཀྱི་བྱམས་པ་དང་། སྡུག་བསྔལ་དང་བྲལ་འདོད་ཀྱི་སྙིང་རྗེའི་དམག་དཔུང་ཆེན་པོ་སོགས་མགོ་གནོན་དང་དྲུང་འབྱིན་གྱི་གཉེན་པོ་དག་གིས་རང་རྒྱུད་ཀྱི་ཉོན་མོངས་པ་འདུལ་བ་ནི་རྒྱལ་སྲས་རྣམས་ཀྱི་སྡང་ཡུལ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་སྤྱོད་འཇུག་ལས། སེམས་ཅན་མི་སྲུན་ནམ་མཁའ་བཞིན། །ཞེས་སོགས་དང་། ས་སྟེང་འདི་དག་ཀོས་གཡོགས་སུ། །ཞེས་སོགས་ལྟར་རང་རྒྱུད་ཀྱི་དགྲ་མ་ཐུལ་ན་ཕྱི་རོལ་གྱི་དགྲ་བཏུལ་ཡང་མི་འཛད་ཅིང་༑ སེམས་འདི་གཅིག་པུ་བཏུལ་བ་ཡིས། །ཞེས་སོགས་ལྟར་རང་གི་སེམས་རྒྱུད་ཐུལ་ན་དགྲ་ཐམས་ཅད་བཏུལ་བ་དང་འདྲའོ། །ཚིགས་བཅད་བརྒྱ་པ་ལས་ཀྱང་། ཇི་སྲིད་འཚེ་བ་བསད་ཀྱང་ནི༑ ༑དགྲ་བོ་ཟད་པར་མི་འགྱུར་གྱི། །རང་གི་ཁྲོ་བ་ཉིད་བསད་ན། །དེས་ནི་དགྲ་རྣམས་ཀུན་བསད་ཡིན། །ཞེས་གསུངས་ལ། ལེགས་བཤད་རིན་པོ་ཆེའི་གཏེར་ལས་ཀྱང་དེ་ལྟར་གསུངས་སོ༑ ༑
\b
དེ་ལ་སེམས་འདུལ་ཐབས་མང་ཡང་། འདིར་བྱམས་སྙིང་རྗེ་བསྒོམ་པ་བསྟན་ལ། དེ་གཉིས་ནི་ཐེག་ཆེན་ལམ་གྱི་གཞུང་ཤིང་བྱང་ཆུབ་སེམས་ཀྱི་རྩ་བ་སྟེ། མདོ་སྡེའི་རྒྱན་ལས། དེ་ཡི་རྩ་བ་སྙིང་རྗེར་འདོད། །ཅེས་དང༌། སྙིང་རྗེའི་འཆུ་བ་བྱམས་པ་སྟེ། །ཞེས་དང་། རིན་ཆེན་ཕྲེང་བ་ལས༑ སྙིང་རྗེ་སྔོན་བཏང་སྤྱོད་ཀུན་དང་། །ཞེས་སོགས་དང་། འཇུག་པ་ལས། གང་ཕྱིར་བརྩེ་ཉིད་རྒྱལ་བའི་ལོ་ཏོག་ཕུན་ཚོགས་འདིའི། །ཞེས་སོགས་གསུངས་སོ། །གཞན་ཡང་ཇོ་བོས། ནང་གི་སེམས་ནི་དུལ་གྱུར་ན། །ཕྱི་ཡི་དགྲ་འདིས་གནོད་མི་ནུས། །ཞེས་སོགས་དང་། བྱམས་སྙིང་རྗེ་མེད་ན་བྱང་ཆུབ་སེམས་དཔའ་མིན་ནོ། །ཞེས་དང་། བྱམས་སྙིང་རྗེ་སྦྱོང་མི་ཤེས་པའི་བྱང་ཆུབ་སེམས་དཔའ་བོད་ཀྱིས་ཤེས་པ་གསུངས། འོ་ན་ཅི་ཙུག་བྱེད་ན། དང་པོ་ནས་གོ་རིམ་དུ་བསླབས་ནས་བྱེད་པ་ཞིག་དགོས་གསུངས། འབྲོམ་གྱིས་ཀྱང་། བྱམས་སྙིང་རྗེ་བྱང་ཆུབ་ཀྱི་སེམས་དང་མ་བྲལ་ན་ངན་སོང་གསུམ་དུ་སྐྱེ་མི་སྲིད་དེ། ད་ལྟ་ནས་ཕྱིར་མི་ལྡོག་པ་ཞེས་བྱར་བཏུག །ཞེས་དང་། 
\b
པུ་ཏོ་བས། དགྲ་ཟིན་དང་ཉེ་རིང་གི་རྣམ་པར་རྟོག་པས་སངས་མི་རྒྱ་བས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་བྱམས་སྙིང་རྗེ་ཕྱོགས་རིས་མེད་པ་སྐྱེ་དགོས། ཞེས་དང་། ཁ་རག་པས། སྔོན་ཚེ་ཕ་མར་གྱུར་པ་ཡི། །དྲིན་ཅན་ཁམས་གསུམ་སེམས་ཅན་ལ། །གནོད་སེམས་འཚེ་བ་ཀུན་སྤངས་ནས། །བྱམས་དང་སྙིང་རྗེ་སྒོམས་ཤིག་ཨང། །ཞེས་གསུངས། 
\b
སྤྱན་སྔ་བས་བྱམས་སྙིང་རྗེ་གལ་ཆེ་བའི་རྒྱུ་མཚན་མང་དུ་གསུངས་ཚེ། གླང་ཐང་པས་ཕྱག་བྱས་ནས། བདག་འདི་ནས་བཟུང་བྱམས་སྙིང་རྗེ་འབའ་ཞིག་སྒོམ་ཞུས་པས། སྤྱན་སྔ་བས་དབུ་ཞྭ་ཕུད། ཐལ་མོ་སྤྱི་བོར་སྦྱར་ནས་ཤིན་ཏུ་ཡང་ཆ་བཟང་སྟེ། གསུངས་པ་དང་། སྐུ་མཆེད་གསུམ་དང༌། ཁམས་ལུང་པའི་སློབ་མ་ཡིན་པ་ཞིག་འབྲོམ་མཇལ་དུ་ཕྱིན་པའི་ཚེ། པུ་ཏོ་བ་སོགས་ཀྱིས་ཅི་མཛད་དྲི་ལན་བྱས་པའི་མཐར། ཁམས་ལུང་པ་ཁོང་ཅི་མཛད་ཀྱིན་གདའ་གསུངས་པ་ལ། ཁོང་གྲོགས་ཁ་རེར་བཞུགས་ནས་དབུ་བཏུམ་སྟེ་བཤུམ་པ་འབའ་ཞིག་མཛད་ཞུས་པས། འབྲོམ་གྱིས་དབུ་ཞྭ་ཕུད། ཐལ་མོ་སྦྱར། སྤྱན་ཆབ་ཕྱུངས་ནས་ངོ་མཚར་ཆེ་ཞེས་ཁམས་ལུང་པས་སྙིང་རྗེ་སྒོམ་པ་ལ་བསྔགས་པར་མཛད་ཅིང་། དེ་འདྲའི་བྱམས་སྙིང་རྗེ་བཅོས་མིན་རེ་སྐྱེ་ཐུབ་ན་དངོས་སུ་བདག་གཞན་བདེ་སྡུག་བརྗེ་ནུས་ཤིང་ལུས་སྲོག་ལའང་མི་ལྟ་བར་གཞན་དོན་སྒྲུབ་ནུས་པར་གསུངས་སོ། །
\b
གཞན་ཡང་རྒྱལ་སྲས་པ་ཉིད་ཀྱིས། དགྲ་ལ་ལྡང་བའི་སེམས་སྤང་བར་བྱ་སྟེ། རང་གི་ཁྲོ་བ་མ་ཐུལ་ན་ཕྱི་རོལ་གྱི་དགྲ་གཞོམ་གྱིས་མི་ལང་ཞིང་། ཐུལ་ན་དགྲ་གཞོམ་མི་དགོས་ཏེ། ཞེས་དང་། མཁའ་མཉམ་འགྲོ་བ་སྒྲོལ་བའི་བློ་མེད་ན། །རྫོགས་པའི་སངས་རྒྱས་འཐོབ་པར་མི་འགྱུར་བས། །བྱམས་དང་སྙིང་རྗེ་ཆེན་པོ་བསྒོམ་པར་བྱ། །ཞེས་སོགས་གསུངས་ཤིང་། དེ་ཁོ་ན་བཞིན་དུ་ཐུགས་ཉམས་སུ་བཞེས་པར་མཛད་དོ། །
 \b 
\v 21 གཉིས་པ་ནི། ཞེས་གསུངས། དོན་ནི། འདོད་པའི་ཡུལ་གཟུགས་སྒྲ་དྲི་རོ་རེག་སོགས་མཛེས་ཤིང་སྙན་པ། ཞིམ་ཞིང་མངར་བ། འཇམ་ཞིང་ལེགས་པ་སོགས་ཀྱི་ཡོན་ཏན་དང་ལྡན་པ་ལྷའི་དབང་པོའི་ལོངས་སྤྱོད་ལྟ་བུ་ཐོབ་ནའང་། ལན་ཚྭའི་ཆུ་འཐུང་བ་དང་འདྲ་བར་ཇི་ཙམ་སྤྱད་ཀྱང་ངོམས་པ་དང་ཆོག་པ་མེད་པར་སླར་སྲེད་པ་དང་སྡུག་བསྔལ་འཕེལ་བར་འགྱུར་བས་ན། སྲིད་པའི་ཕུན་ཚོགས་ལ་ཆགས་པ་ནི་འདི་དང་ཕྱི་མའི་ཉེས་དམིགས་ཤིན་ཏུ་མང་པོའི་འབྱུང་གནས་ཡིན་ནོ། །
\b
དེའི་ཕྱིར་གང་ལ་ཞེན་ཆགས་སྐྱེ་བའི་དངོས་པོ་ལོངས་སྤྱོད་སྤྱི་དང་། བྱེ་བྲག་ཉེར་མཁོའི་ཡོ་བྱད་ཡིད་དུ་འོང་བ་ཆེ་ཆུང་ཅི་འདྲ་ཞིག་ཡིན་ཀྱང་དེ་རྣམས་ཡུན་དུ་མི་བསྲེལ་བར་ཞེན་ཆགས་འགོག་པའི་ཕྱིར་འཕྲལ་དང་འཕྲལ་ལ་གཏོང་ཞིང་སྤོང་བ་ནི་རྒྱལ་སྲས་རྣམས་ཀྱིས་ཆགས་ཡུལ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་རྒྱ་ཆེར་རོལ་པ་ལས། འདོད་པའི་ཡོན་ཏན་མྱ་ངན་གནོད་པ་མང་། །འཇིགས་བཅས་རྟག་ཏུ་དགྲ་བྱེད་ཉོན་མོངས་བཅས། །རལ་གྲིའི་སོ་འདྲ་དུག་སྡོང་ལོ་མ་མཚུངས། །ངན་སྐྱུགས་སྣོད་ལྟར་འཕགས་པའི་སྐྱེ་བོས་སྤང་། །ཞེས་དང་། འདོད་པའི་ཡོན་ཏན་དག་ལ་དགའ་བ་ནི། །ལན་ཚྭའི་ཆུ་འཐུང་བཞིན་དུ་ངོམས་མི་འགྱུར། །ཞེས་སོགས་འདོད་པའི་ཉེས་དམིགས་མང་དུ་གསུངས་ལ། ཚོམས་ལས་ཀྱང༌། ཀན་པ་ཎའི་ཆར་བབས་ཀྱང༌། །འདོད་པ་རྣམས་ཀྱིས་ངོམས་མི་འགྱུར། །འདོད་པ་མནོག་ཆུང་ཉེས་མང་བར། །མཁས་པ་རྣམས་ཀྱིས་ཁོང་དུ་ཆུད། །ཅེས་དང་། སྲེད་མེད་ཀྱི་བུས་ཞུས་པར་ཡང་།། \b
གང་ལ་ཞེན་ཆགས་སྐྱེ་ཞིང་གཏོང་བའི་བློ་མི་སྐྱེ་བའི་དངོས་པོ་དེ་སྤང་དགོས་པར་གསུངས་ཤིང་། བཤེས་སྤྲིངས་ལས། འདོད་པ་རྣམས་ནི་ཕུང་ཁྲོལ་སྐྱེད་པ་སྟེ། །ཞེས་སོགས་དང་། སྤྱོད་འཇུག་ལས། འཇིག་རྟེན་འདི་དང་ཕ་རོལ་ཏུ། །འདོད་པ་རྣམས་ནི་ཕུང་ཁྲོལ་སྐྱེད། །ཅེས་སོགས་མང་དུ་གསུངས་སོ། །དེ་དག་གིས་འདོད་པ་ལ་ཆགས་པའི་ཉེས་པ་སྤྱིར་བསྟན་ལ། བྱེ་བྲག་རྙེད་བཀུར། ཆང་དང་བུད་མེད། ནོར་དང་ཡོ་བྱད་སོགས་ལ་ཆགས་པ་རེ་རེ་ལའང་ཉེས་དམིགས་མང་དུ་གསུངས་ཀྱང་འདིར་མ་སྤྲོས་ལ། ཆགས་ཞེན་ཅུང་ཟད་རེ་བསྐྱུངས་ནས་འདོད་ཆུང་ཆོག་ཤེས་བསྟེན་པའང་མཆོག་ཏུ་བསྔགས་ཏེ། བཤེས་སྤྲིངས་ལས། ནོར་རྣམས་ཀུན་གྱི་ནང་ན་ཆོག་ཤེས་པ། །རབ་མཆོག་ལགས་པར་ལྷ་མིའི་སྟོན་པས་གསུངས། །ཞེས་དང༌། སྤྱོད་འཇུག་ལས་ཀྱང་༑ ཆོག་ཤེས་བདེ་སྤྱོད་གང་ཡིན་པ། །དབང་པོས་ཀྱང་ནི་དེ་རྙེད་དཀའ། །ཞེས་དང༌། གང་ཞིག་ཡིད་འོང་མི་འཛིན་པ། །དེ་ནི་དངོས་པོ་བཟང་པོ་ཡིན། །ཞེས་ཞེན་ཆགས་སྐྱེ་བའི་དངོས་པོ་འཕྲལ་དུ་སྤོང་བ་བསྔགས་སོ། །
\b
གཞན་ཡང་ཇོ་བོས། གང་ལའང་ཆགས་པ་སྤང་བྱ་ཞིང་། །ཆགས་པ་མེད་པར་གནས་པར་བྱ། །ཆགས་པས་བདེ་འགྲོ་མི་འཐོབ་ཅིང་། །ཐར་པའི་སྲོག་ཀྱང་གཅོད་པར་བྱེད། །ཅེས་དང་། གྲོགས་དག་འདོད་པ་རྣམས་ལ་ཚྭ་ཆུ་འཐུང་བཞིན་ངོམས་པ་མེད་པ་ཆོག་ཤེས་མཛོད། །ཅེས་དང་། གྲུབ་རྟགས་ཀྱི་མཆོག་འདོད་པ་ཇེ་ཆུང་ལ་སོང་བ་ཡིན། ཞེས་གསུངས། ཕུ་ཆུང་བས་ཀྱང་། འདོད་པ་བསྟེན་པའི་བདེ་བ་བས་འདོད་པ་སྤངས་པའི་བདེ་བ་བདེ་ཚབས་ཆེ་ཞེས་དང༌། པུ་ཏོ་བས། དེ་ལྟར་འདོད་པ་ལ་ངོམས་པ་མེད་པར་སྤྱོད་པའི་དབང་གིས་འཁོར་བ་དང་ངན་སོང་གི་སྡུག་བསྔལ་འདི་མ་མྱངས་བྱ་བ་མེད་དེ་ཞེས་སོགས་དང་། ཁ་རག་པས། འཁོར་བ་ལས་འཕག་ཏུ་མི་སྟེར་བ་འདོད་ཆགས་ཡིན་པས་འདོད་ཆགས་ལ་སྐྱོན་དུ་མི་ལྟ་ན་གོལ། ཞེས་དང༌། རྣམ་འབར་བས། ཆགས་ཞེན་བཙན་ཐབས་སུ་མ་བཅད་ན་འདོད་ཡོན་གྱི་འཁྲི་བ་མ་ཆོད་པས་བདོག་པའི་དངོས་པོ་མཆིལ་མའི་ཐལ་བ་བཞིན་དུ་སྤང་། ཞེས་དང་། 
\b
སྨྱུག་རུམ་པས། འདོད་པའི་ཡོན་ཏན་ལ་མེ་མ་མུར་གྱི་འདུ་ཤེས་བསྐྱེད་པར་བྱའོ། །ཞེས་དང་། ཤ་བོ་པས། འདོད་པ་ལ་བློ་མ་ལོག་ན་ཚེ་འདི་ཕྱི་གཉིས་ཀྱི་བདེ་བ་བཙལ་ཐབས་མེད། འདོད་པ་ལ་བློ་ལོག་ན་བདེ་བ་བཙལ་མི་དགོས་ཞེས་དང་། འདོད་པའི་བློ་སྣ་མང་པོ་འདི་བཟློག་ཏུ་བཏུབ་ཙ་ན་སྐྱིད་ཀྱི་མགོ་ཚུགས་པ་ཡིན་ཞེས་གསུངས་སོ། །གཞན་ཡང་རྒྱལ་སྲས་པ་ཉིད་ཀྱིས། ནོར་རྫས་ཉེ་འབྲེལ་འཁོར་ཡོག་ལ་སོགས་ལ། །ཆགས་ན་གླང་ཆེན་འདམ་དུ་བྱིང་བ་བཞིན། །ཞེས་དང་། གང་བྱུང་ཙམ་གྱིས་ཆོག་ཤེས་བློ་ཡོད་ན། །ལུས་དལ་སེམས་བདེ་ཐོས་བསམ་སྒོམ་པ་འཕེལ། །གསག་དང་བསྲུང་དང་བརླག་པའི་སྡུག་བསྔལ་མེད། །ཆོག་ཤེས་ལྡན་དེ་དབུལ་ཡང་འབྱོར་ལྡན་ཡིན། །ཞེས་སོགས་གསུངས་ཤིང་། དེ་བཞིན་དུ་ཉིད་ནས་ཀྱང་འདོད་ཆུང་ཆོག་ཤེས་བསྟེན་པར་མཛད་དོ། །
\b 
\v 22 ༣༽ དོན་དམ་བྱང་ཆུབ་ཀྱི་སེམས་བསྒོམ་ཚུལ་བཤད་པ། ༼༡ མཉམ་བཞག་ཏུ་སྤྲོས་བྲལ་འཛིན་མེད་བསྒོམ་པ། གཉིས་པ་དོན་དམ་བྱང་སེམས་བསྒོམ་པ་ལ་གཉིས། མཉམ་གཞག་ཏུ་སྤྲོས་བྲལ་འཛིན་མེད་བསྒོམ་པ། རྗེས་ཐོབ་ཏུ་ཆགས་སྡང་གི་ཡུལ་ལ་བདེན་ཞེན་སྤང་བའོ། །དང་པོ་ནི། ཞེས་གསུངས། དོན་ནི། སྣོད་བཅུད་ཕྱི་ནང་གི་ཆོས་ཇི་ལྟར་སྣང་བ་འདི་དག་ཐམས་ཅད་རང་གི་སེམས་ཀྱིས་བཏགས་པ་ཙམ་ལས་རང་ངོས་ནས་གྲུབ་པས་སྟོང་ཞིང་། འདོགས་བྱེད་ཀྱི་སེམས་ཉིད་ཀྱང་གདོད་ནས་ཡོད་མེད་རྟག་ཆད་སོགས་སྤྲོས་པའི་མཐའ་ཐམས་ཅད་དང་བྲལ་བ་ཡིན་ལ༑ དེ་ལྟར་ཡུལ་དང་ཡུལ་ཅན་གྱིས་བསྡུས་པའི་ཆོས་ཐམས་ཅད་ཀྱི་གནས་ལུགས་དེ་ཁོ་ན་ཉིད་མཐར་ཐུག་པ་དེ་ཤེས་ནས། ཕྱི་གཟུང་བའི་ཡུལ་དང་ནང་འཛིན་པའི་སེམས་ལ་བདེན་པར་གྲུབ་བོ་སྙམ་དུ་འཛིན་པའི་སྤྲོས་པའི་མཚན་མ་རྣམས་གང་ཡང་ཡིད་ལ་མི་བྱེད་པར་སྤྲོས་བྲལ་སྟོང་པ་ཉིད་དུ་བསྒོམ་པ་ནི་རྒྱལ་སྲས་རྣམས་ཀྱིས་མཉམ་གཞག་ནམ་མཁའ་ལྟ་བུའི་སྟོང་ཉིད་སྒོམ་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་ཤེར་ཕྱིན་ལས། ཆོས་ཀུན་སྐྱེ་མེད་སྟོང་པའི་ཚུལ་དུ་རབ་ཤེས་པ། །འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། །ཞེས་དང་། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་ནི་ཆོས་གང་ཡང་མི་སྒོམ་པ་ལགས་སོ་ཞེས་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་འདི་ནི་ནམ་མཁའ་སྒོམ་པའོ། །ཞེས་གསུངས་པ་ལྟར། ཕྱི་ཡུལ་གྱིས་བསྡུས་པའི་ཆོས་ཐམས་ཅད་སེམས་ཀྱིས་བཏགས་པ་ཙམ་ལས་མ་གྲུབ་ཅིང་། འདོགས་བྱེད་ཀྱི་སེམས་ཉིད་ཀྱང་སྐྱེ་འགག་གནས་གསུམ་དང་བྲལ་བས་ན། གཟུང་འཛིན་དུ་སྣང་བའི་ཆོས་ཐམས་ཅད་སྤྲོས་བྲལ་སྟོང་ཉིད་དུ་གནས་ལ། རྣལ་འབྱོར་པས་ལམ་ཉམས་སུ་ལེན་པའི་ཚེའང་དེ་ལྟ་བུའི་གནས་ལུགས་གཏན་ལ་ཕབ་ནས། གཟུང་བའི་ཡུལ་ཅིའི་ངོ་བོར་མ་གྲུབ་པ་ལ། འཛིན་བྱེད་ཀྱི་བློས་ཀྱང་དངོས་པོ་དང་དངོས་མེད་ལྟ་བུར་ཅིར་ཡང་མི་འཛིན། ཅིར་ཡང་མི་རྟོག ཅིར་ཡང་ཡིད་ལ་མི་བྱེད་པའི་ངང་ལ་མ་ཡེངས་པར་འཇོག་པ་ནི་མཉམ་གཞག་ནམ་མཁའ་ལྟ་བུའི་སྟོང་ཉིད་སྒོམ་ཚུལ་ལོ། །
\b
དེ་ལྟར། བྱང་ཆུབ་སེམས་འགྲེལ་ལས་ཀྱང་། དམིགས་པ་དང་ནི་བྲལ་བའི་སེམས། །ནམ་མཁའི་མཚན་ཉིད་ལ་གནས་ཏེ། །ནམ་མཁའ་སྒོམ་པར་བྱེད་པ་འདི། །སྟོང་པ་ཉིད་ནི་བསྒོམ་པར་བཞེད། །ཅེས་དང༌། སྤྱོད་འཇུག་ཏུ། གང་ཚེ་དངོས་དང་དངོས་མེད་དག། བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི།། ཞེས་དང་། ཐམས་ཅད་ནམ་མཁར་འདྲ་བར་ནི། །བདག་འདྲས་ཡོངས་སུ་གཟུང་བར་གྱིས། །ཞེས་གསུངས། གཞན་ཡང་ཇོ་བོས། ཆོས་ཉིད་སྤྲོས་དང་བྲལ་བ་ལ། །ཤེས་པའང་སྤྲོས་དང་བྲལ་བར་གཞག །ཅེས་དང་། རྟོག་མེད་ཚུལ་གྱིས་རྟོགས་པ་ལ། །དོན་དམ་རྟོགས་ཞེས་ཐ་སྙད་བདགས། །ཞེས་དང་། འབྲོམ་གྱིས་ཀྱང་། དུས་གསུམ་གྱིས་སྟོང་པའི་གནས་ལུགས་ལ། །ཕར་བལྟར་མེད་ཡུལ་གྱིས་བསླུས་པར་གྱུར། །ཚུར་བལྟར་མེད་རང་གིས་བསླུས་པར་གྱུར། །དེ་གཉིས་མེད་ཤེས་པ་བལྟར་མེད་པ། །ཞེས་དང་། 
\b
པུ་ཏོ་བས། མཉམ་གཞག་ལ་ཆོས་ཐམས་ཅད་སྟོང་པ་བདག་མེད་ནམ་མཁའི་དཀྱིལ་ལྟར་ཅིར་ཡང་མི་རྟོག་པའི་ཚུལ་གྱིས་བསྒོམ་ཞིང་ཞེས་དང་། ཁ་རག་པས། གནས་ལུགས་ཅིར་ཡང་མ་གྲུབ་པས། །མཐའ་བཞི་ངང་གིས་བྲལ་བ་ལ། །ཤེས་པ་ཅིར་ཡང་མི་རྟོག་པས། །འཛིན་རྟོག་བྲལ་བར་གྱིས་ཤིག་ཨང་། །ཞེས་དང་། ཤ་ར་བས། དངོས་པོ་ཐམས་ཅད་ནམ་མཁའ་དང་འདྲ་བར་ཅིའི་ངོ་བོར་ཡང་མ་གྲུབ་པར་སྤྲོས་པ་མཐའ་དག་དང་བྲལ་བར་ངེས་པར་བྱས་ལ། དེའི་ངང་ལ་ཅི་ལའང་མི་རྟོག ཅིར་ཡང་མི་འཛིན། དྲན་པ་དང་ཡིད་བྱེད་ཐམས་ཅད་སྤངས་ཏེ་སྟོང་ཉིད་ཀྱི་ངང་ལ་རྩེ་གཅིག་ཏུ་གནས་པར་བྱའོ། །ཞེས་དང་། 
\b
གླང་རི་ཐང་པས། དེ་དག་ཀུན་ཀྱང་ཆོས་བརྒྱད་ཀྱི། །རྟོག་པའི་དྲི་མས་མ་སྦགས་པར། །ཞེས་ཆོས་རྣམས་མཐའ་བརྒྱད་གང་རུང་དུ་གྲུབ་པར་འཛིན་པའི་རྟོག་པའི་དྲི་མས་མ་སྦགས་པར་སྤྲོས་བྲལ་དུ་བསྒོམ་པར་གསུངས་པ་དང༌། འཆད་ཀ་བས། ཆོས་རྣམས་རྨི་ལམ་ལྟ་བུར་བསམ། །མ་སྐྱེས་རིག་པའི་གཤིས་ལ་དཔྱད། །གཉེན་པོ་ཉིད་ཀྱང་རང་སར་གྲོལ། །ལམ་གྱི་ངོ་བོ་ཀུན་གཞིའི་ངང་ལ་བཞག །ཅེས་ཕྱིའི་ཡུལ། ནང་གི་སེམས། གཉེན་པོའི་བློ་དང་བཅས་སྟོང་ཉིད་དུ་གཏན་ལ་ཕབ་ནས་དེའི་ངང་ལ་མཉམ་པར་འཇོག་པའི་སྒོ་ནས་དོན་དམ་བྱང་སེམས་སྒོམ་ཚུལ་གསུངས་སོ༑ ༑གཞན་ཡང་རྒྱལ་སྲས་པ་ཉིད་ཀྱིས། ཤེས་བྱའི་གནས་ལུགས་བློ་ལས་འདས་པའི་ཕྱིར། །ཡིན་མིན་ལ་སོགས་ཡིད་བྱེད་རྣམ་སྤངས་ནས། །སྤྲོས་མེད་ངང་ལ་རྩེ་གཅིག་གནས་པ་ནི། །དོན་དམ་བྱང་ཆུབ་སེམས་ཀྱི་མཉམ་གཞག་ཡིན། །ཞེས་དང་། སྤྲོས་མེད་ངང་ལ་ཡེངས་མེད་མཉམ་པ་གཞག་བྱ། །ཞེས་སོགས་གསུངས་ཤིང་དེ་བཞིན་དུ་ཐུགས་དམ་མཛད་དོ། །
\b 
\v 23 ༼༢ རྗེས་ཐོབ་ཏུ་ཆགས་སྡང་གི་ཡུལ་ལ་བདེན་ཞེན་སྤོང་བ། གཉིས་པ་ལ་གཉིས། ཆགས་ཡུལ་ལ་བདེན་ཞེན་སྤང་བ། སྡང་ཡུལ་ལ་བདེན་ཞེན་སྤང་བའོ།། དང་པོ་ནི། ཞེས་གསུངས། དོན་ནི། ཡིད་དུ་འོང་བའི་ཡུལ་རང་གི་གཉེན་གྲོགས་སོགས་དང་། གཟུགས་མཛེས་སྒྲ་སྙན་སོགས་དང་། བདེ་སྐྱིད་དང་བདེ་སྐྱིད་ཅན་སོགས་དང་ཕྲད་པ་ན་དབྱར་གྱི་དུས་ཀྱི་འཇའ་ཚོན་མཛེས་ཤིང་བཀྲ་བར་སྣང་ཡང་། སྣང་བ་ལྟར་མ་གྲུབ་པ་ཇི་ལྟ་བ་བཞིན་དུ། ཡིད་དུ་འོང་ཞིང་མཛེས་པར་སྣང་བ་གང་ལ་ཡང་བདེན་པར་མི་འཛིན་པར་བདེན་མེད་དུ་ལྟ་ཞིང་། འདི་ནི་གཉེན་དང་གྲོགས་པོ། མཛེས་ཤིང་སྡུག་པའོ་སྙམ་དུ་རང་ངོས་ནས་བདེན་གྲུབ་ཏུ་འཛིན་པའི་བདེན་ཞེན་དང་ཆགས་པ་སྤོང་བ་ནི་རྒྱལ་སྲས་རྣམས་ཀྱིས་ཆགས་ཡུལ་ལ་བདེན་ཞེན་འགོག་ཚུལ་གྱི་ལག་ལེན་ཡིན་ནོ་ཞེས་པའོ། །
\b 
\v 24 གཉིས་པ་ནི། ཞེས་གསུངས། དོན་ནི། ཡིད་དུ་མི་འོང་བའི་དགྲ་འདྲེ་སོགས་དང་། གཟུགས་མི་སྡུག་པ་སྒྲ་མི་སྙན་པ་སོགས་དང་། སྡུག་བསྔལ་དང་སྡུག་བསྔལ་ཅན་སོགས་མི་འདོད་པའི་ཡུལ་སྣ་ཚོགས་བློ་ལ་སྣང་བ་ན་རྨི་ལམ་དུ་བུ་ཤི་བར་རྨིས་ནས་སྡུག་བསྔལ་མྱོང་བར་སྣང་བ་ལྟར། སྡུག་བསྔལ་སོགས་འཁྲུལ་སྣང་ལ་བདེན་པར་བཟུང་བས་ཨ་ཐང་ཆད་པའམ། ངལ་ཞིང་དུབ་པས་སྡུག་བསྔལ་བར་འགྱུར་བ་དེའི་ཕྱིར་མི་མཐུན་པའི་རྐྱེན་ཡིད་དུ་མི་འོང་བ་དང་ཕྲད་པའི་ཚེ་དེ་རྣམས་ལ་འདི་ནི་དགྲའོ། །མི་སྡུག་པའོ་སྙམ་དུ་བདེན་པར་མི་ཞེན་པར། འཁྲུལ་པར་སྣང་བ་ཙམ་ལས་རང་ངོས་ནས་བདེན་པར་གྲུབ་པ་མེད་དོ་སྙམ་དུ་བལྟ་བ་ནི་རྒྱལ་སྲས་རྣམས་ཀྱིས་སྡང་ཡུལ་ལ་བདེན་ཞེན་འགོག་ཚུལ་གྱི་ལག་ལེན་ཡིན་ནོ་ཞེས་པའོ། །
\b
དེ་ལྟར་ཚིགས་བཅད་སྔ་ཕྱི་གཉིས་ཀྱིས་རྗེས་ཐོབ་ཀྱི་སྐབས་སུ་ཆགས་སྡང་སྐྱེ་བའི་ཡུལ་ལ་བདེན་ཞེན་བཀག་ནས་ནམ་མཁའི་འཇའ་ཚོན་དང་རྨི་ལམ་སྒྱུ་མ་ལྟ་བུར་སྒོམ་ཚུལ་བསྟན་ལ། དོན་དེ་དག་སླར་བཤད་ན། ཏིང་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། །རྟ་དང་གླང་པོ་ཤིང་རྟ་སྣ་ཚོགས་བྱས། །དེ་ལ་ཇི་ལྟར་སྣང་བ་གང་ཡང་མེད། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཇི་ལྟར་བུ་མོ་གཞོན་ནུའི་རྨི་ལམ་ན། །བུ་ཕོ་བྱུང་ཞིང་ཤི་བ་དེས་མཐོང་ནས། །བྱུང་ནས་དགའ་ཞིང་ཤི་ན་མི་དགའ་ལྟར། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་གཟུགས་སོགས་ཆོས་བདེན་པར་མེད་ཀྱང་སོ་སོར་སྣང་བ་ནི་སྒྱུ་མའི་རྟ་གླང་དང་རྨི་ལམ་གྱི་སྣང་བ་དང་འདྲ་བར་གསུངས་ལ། སྤྱོད་འཇུག་ལས་ཀྱང༌། རྨོངས་པས་བདེན་པར་གང་བྱས་འདི། །སྒྱུ་མ་ལས་ནི་ཁྱད་ཅི་ཡོད། །ཅེས་སོགས་དང་། དཔེར་ན་རྨི་ལམ་བུ་ཤི་ལ། །དེ་མེད་སྙམ་པའི་རྣམ་རྟོག་ནི། །དེ་ཡོད་རྣམ་པར་རྟོག་པ་ཡི། །གེགས་ཡིན་དེ་ཡང་བརྫུན་པ་ཡིན། །ཞེས་སོགས་གསུངས། 
\b
དེའང་མཉམ་གཞག་གི་སྐབས་སུ་སྟོང་ཉིད་སྒོམ་པ་ཤུགས་དྲག་ན་རྗེས་ཐོབ་ཀྱི་དུས་སུ་སྣང་བ་ཐམས་ཅད་སྒྱུ་མ་དང་རྨི་ལམ་ལྟ་བུར་འཆར་བ་ངང་གིས་འོང་ལ། མཉམ་གཞག་གི་རྟོགས་པ་དམན་ན་རྗེས་ཐོབ་སྐབས་ཆེད་དུ་དྲན་འཛིན་བསྟེན་ནས་གང་སྣང་ཐམས་ཅད་སྒྱུ་མ་སོགས་ལྟར་བདེན་པར་མེད་དོ་སྙམ་དུ་བསྒོམ་དགོས་སོ། །དེར་མ་ཟད་མཉམ་གཞག་ཏུ་སྟོང་ཉིད་བསྒོམས་པས་རྗེས་ཐོབ་སྐབས་སེམས་ཅན་ལ་སྙིང་རྗེ་དང་ལས་འབྲས་ལ་ཡིད་ཆེས་རྙེད་ནས་བསོད་ནམས་ཀྱི་ཚོགས་ལ་ངང་གིས་འཇུག་པ་འོང་ངོ༌། །གཞན་ཡང་ཇོ་བོས། གང་དུ་ཆགས་སྡང་ཡུལ་བྱུང་ཚེ༑ ༑སྒྱུ་མ་སྤྲུལ་པ་བཞིན་དུ་བལྟ། །ཞེས་གསུངས་ལ། \b
པུ་ཏོ་བས་ཀྱང་། རྗེས་ཐོབ་ལ་རང་སེམས་འཁྲུལ་པའི་རྣམ་རྟོག་ལ་ཇི་ལྟར་སྣང་བའི་ཆོས་ཐམས་ཅད་རྨི་ལམ་སྒྱུ་མ་ལྟ་བུ་ལ་ཞེན་འཛིན་མེད་པ་སྒྱུ་མ་མཁན་པོ་ལྟར་སྤྱད་པར་བྱ་ཞེས་དང༌། ཤ་ར་བས། མཉམ་གཞག་ལས་ལངས་པ་ན་ཤེས་རབ་དང་སྙིང་རྗེ་ཆེན་པོས་ཟིན་པའི་སྦྱིན་པ་ལ་སོགས་པའི་དགེ་བ་མཐའ་དག་སྒྲུབ་པས་གཙོ་ཆེར་བསོད་ནམས་ཀྱི་ཚོགས་ལ་སློབ་པ་ཡིན་ནོ། །ཞེས་དང་། ཁ་རག་པས། ཆོས་ཀུན་རྨི་ལམ་སྒྱུ་མ་འདྲ། །བདེན་པའི་དངོས་པོ་ཅི་ཡང་མེད། །མེད་བཞིན་སྣང་བའི་དངོས་པོ་ལ༑ ༑མངོན་པར་ཞེན་པ་མ་ཆེ་ཨང་། །གནས་ལུགས་དོན་ལ་མ་གྲུབ་ཀྱང༌། །རྨི་ལམ་དུས་ཀྱི་རྒྱུ་འབྲས་ལྟར། །འཁྲུལ་པའི་ལས་འབྲས་མི་བསླུ་བས། །སྡིག་སྤོངས་དགེ་ལ་འབོད་ཅིག་ཨང་། །ཞེས་གསུངས། 
\b
གླང་རི་ཐང་པས། ཆོས་ཀུན་སྒྱུ་མར་ཤེས་པ་ཡིས། །ཞེན་པའི་འཆིང་ལས་གྲོལ་བར་བྱ༑ ༑ཞེས་དང་། རིན་ཆེན་སྒང་པས། དངོས་འཛིན་གྱི་འཆིང་བས་བཅིངས་པ་ལ། །ཚོགས་གཉིས་ཀྱི་ས་ཆོད་མི་འབྱུང་བས། །སྣང་ལ་ཞེན་པ་མེད་པའི་ཆོས། །སྒྱུ་མ་ལྟ་བུ་འདི་གལ་རེ་ཆེ༑ ༑ཞེས་དང་། འཆད་ཀ་བས། ཐུན་མཚམས་སྒྱུ་མའི་སྐྱེས་བུར་བྱ། །ཞེས་རྗེས་ཐོབ་ཏུ་སྤྱོད་ལམ་ཅི་བྱེད་ཀྱང་མཉམ་གཞག་གི་ཉམས་དང་མ་བྲལ་བར་སྒྱུ་མའི་སྐྱེས་བུ་ལྟར་བདེན་མེད་དུ་ཤེས་དགོས་པར་གསུངས་ཏེ་འདི་དག་གིས་རྗེས་ཐོབ་སྒྱུ་མ་ལྟ་བུའི་སྒོམ་ཚུལ་བསྟན་ཏོ། །གཞན་ཡང་རྒྱལ་སྲས་པ་ཉིད་ཀྱིས། རྗེས་ལ་སྣང་བ་ཐམས་ཅད་སྒྱུ་མ་བཞིན། །སྣང་ཡང་བདེན་པར་མེད་པར་ཤེས་བྱས་ནས། །ཞེན་མེད་ངང་ལས་གཞན་དོན་བྱེད་པ་ནི། །དོན་དམ་བྱང་སེམས་རྗེས་ཐོབ་ཉམས་ལེན་ཡིན། །ཞེས་དང་། རྗེས་ལ་ཀུན་རྫོབ་ཇི་ལྟར་སྣང་བ་འདི། །སྣང་ཡང་བདེན་མེད་ཤེས་པའི་ངང་ཉིད་ནས། །སྒོ་གསུམ་དགེ་བ་བཅུ་ལ་རབ་འབད་དེ། །ཞེས་སོགས་གསུངས་ཤིང་། དེ་བཞིན་དུ་ཐུགས་དམ་དུ་མཛད་དོ། །
\b 
\v 25 ༤༽ དེ་དག་གི་བསླབ་བྱ་ལ་སློབ་ཚུལ་བཤད་པ། ༼༡ ཕ་རོལ་ཏུ་ཕྱིན་པ་དྲུག་ལ་བསླབ་པ། གསུམ་པ་དེ་དག་གི་བསླབ་བྱར་བསླབ་པ་ལ་ལྔ། ཕ་རོལ་ཏུ་ཕྱིན་པ་དྲུག་ལ་བསླབ་པ། མདོ་ནས་གསུངས་པའི་ཆོས་བཞི་ལ་བསླབ་པ། ཉོན་མོངས་པ་སྤོང་ཚུལ་ལ་བསླབ་པ། དྲན་ཤེས་དང་ལྡན་པས་གཞན་དོན་སྒྲུབ་པ་ལ་བསླབ་པ། དགེ་བ་རྫོགས་བྱང་དུ་བསྔོ་བ་ལ་བསླབ་པའོ། །དང་པོ་ལ་དྲུག་ལས། དང་པོ་སྦྱིན་པ་ལ་བསླབ་པ་ནི། ཞེས་གསུངས། དོན་ནི། བྱང་ཆུབ་ཆེན་པོ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་འདོད་པས། སྟོན་པའི་སྐྱེས་རབས་ལས་གསུངས་པ་ལྟར། ལུས་རིལ་པོའམ་མགོ་དང་ཡན་ལག་སོགས་ཀྱང་གཞན་དོན་དུ་གྲངས་མེད་པ་བཏང་དགོས་ན། ཕྱི་རོལ་གྱི་ནོར་ལོངས་སྤྱོད་བུ་དང་ཆུང་མ་སོགས་ཀྱི་དངོས་པོ་རྣམས་གཞན་ལ་གཏོང་དགོས་པ་སྨོས་ཅི་དགོས། \b
དེའི་ཕྱིར་སྦྱིན་པའི་ཉམས་ལེན་ལ་སློབ་དགོས་ལ། དེའང་ཚེ་འདིར་ཟས་ནོར་སོགས་ལན་འོང་དུ་རེ་བ་དང་། ཕྱི་མར་རྣམ་སྨིན་ལོངས་སྤྱོད་ཆེན་པོ་འབྱུང་བ་དོན་དུ་གཉེར་བ་སོགས་རང་དོན་ལ་མི་རེ་བའི་སྒོ་ནས་སྦྱིན་པ་རྣམ་པ་གསུམ་པོ་དགེ་རྩ་འབྲས་བུ་དང་བཅས་པ་གཏོང་སེམས་ཁྱད་པར་ཅན་གྱིས་ཟིན་པས་གཞན་ལ་གཏོང་བ་ནི་རྒྱལ་སྲས་རྣམས་ཀྱིས་སྦྱིན་པའི་ཕར་ཕྱིན་ལ་སློབ་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་འཇུག་པ་ལས། གཏོང་བ་སྦྱིན་པའི་ཕ་རོལ་ཕྱིན། །ཞེས་དང༑ སྤྱོད་འཇུག་ལས། བདོག་པ་ཐམས་ཅད་འབྲས་བཅས་ཏེ། །སྐྱེ་བོ་ཀུན་ལ་གཏོང་སེམས་ཀྱིས༑ ༑སྦྱིན་པའི་ཕ་རོལ་ཕྱིན་གསུངས་ཏེ། །ཞེས་པ་ལྟར། གཏོང་བའི་སེམས་པ་དགེ་བ་དང་། དེས་ཀུན་ནས་བསླང་བའི་ལུས་ངག་གི་ལས་ནི་སྦྱིན་པའི་ངོ་བོ་ཡིན་ལ། དེའང་ཕྱི་ནང་གི་དངོས་པོ་ཚུལ་བཞིན་དུ་གཏོང་བ་ཟང་ཟིང་གི་སྦྱིན་པ། མི་དང་མི་མ་ཡིན་དང་འབྱུང་བའི་འཇིགས་པ་ལས་སེམས་ཅན་རྣམས་སྐྱོབ་པ་མི་འཇིགས་པའི་སྦྱིན་པ། དམ་པའི་ཆོས་ཕྱིན་ཅི་མ་ལོག་པར་སྟོན་པ་དང་འཇིག་རྟེན་པའི་ལས་ཀྱི་མཐའ་ཁ་ན་མ་ཐོ་བ་མེད་པ་སློབ་ཅིང་སྟོན་པ་ཆོས་ཀྱི་སྦྱིན་པའོ༑ ༑
\b
གཏོང་སེམས་སྐྱེད་ཚུལ་ནི། སྤྱོད་འཇུག་ལས། ལུས་དང་དེ་བཞིན་ལོངས་སྤྱོད་དང༌། །ཞེས་སོགས་ལྟར་རོ། །སྤྱོད་པའི་རྟེན་བྱང་ཆུབ་ཀྱི་སེམས་སྒོམ་པ་དང་བྱང་ཆུབ་ཏུ་སྨོན་ལམ་འདེབས་པ་ནི་གཏོང་བ་ཐམས་ཅད་ཀྱི་རྩ་བ་དང་མཆོག་ཡིན་པར་གསུངས་ལ། འདི་ཕར་ཕྱིན་གཞན་ལའང་འདྲའོ། །ཡོངས་སུ་བཟུང་བའི་སྐྱོན་དང་བཏང་བའི་ཡོན་ཏན་ནི། ཕར་ཕྱིན་བསྡུས་པ་ལས། བཏང་བས་ཉོན་མོངས་ཡོངས་སུ་འཛིན་མི་འགྱུར། །འཇུངས་པས་འཕགས་པའི་ལམ་མིན་ཉོན་མོངས་སྐྱེད། །གང་ཞིག་སྦྱིན་པ་དེ་ནི་ལམ་གྱི་མཆོག །དེ་ལས་གཞན་གྱུར་འཕགས་པས་ལམ་ངན་གསུངས། །ཞེས་སོགས་གསུངས་ཤིང་། གཞན་ཡང་མང་ངོ༌། །ལན་དང་རྣམ་སྨིན་མི་རེ་ཞེས་པ་ནི། མདོ་རྒྱན་ལས། རེ་བ་མེད་པའི་སྦྱིན་པ་དང་། །ཞེས་པའི་དོན་ཏེ་སྦྱིན་པ་ཁྱད་པར་ཅན་སྒྲུབ་ཚུལ་ལོ། །
\b
གཞན་ཡང་ཇོ་བོས། ལོངས་སྤྱོད་གཡོ་བ་འདི་ལ་སྙིང་པོ་མེད་པས་སྦྱིན་པ་ཡོན་གྱིས་བརྒྱན་པ་ཐོང་། །ཞེས་དང་། སྦྱིན་པའི་མཆོག་མ་ཆགས་པ་ཡིན་གསུངས། དགོན་པ་བས་ཀྱང་། སྦྱིན་པའི་རྩ་བ་འཛིན་ཆགས་མེད་པ་ལ་ཐུག །ཅེས་དང་། པུ་ཏོ་བས། ཁབ་སྐུད་སོགས་ཕྲ་མོ་ནས་གཏོང་བ་ལ་བསླབས་པས་གོམས་ནས་གཞུག་དངོས་པོ་ཅི་ལའང་མ་ཆགས་པར་གཏོང་ནུས་པ་ཡོང་སྟེ་ཞེས་དང༌། རྣ་བ་བཅད་ནས་འཕོང་གི་ལྷན་པ་བྱེད་ཟེར་བ་ལྟར་འོ་སྐོལ་ཡང་ཚུལ་ཁྲིམས་ཀྱི་བརླ་ཤ་བཅད་ནས་སྦྱིན་པ་མ་གཏོང་ཞེས་སོགས་དང་། ཤ་ར་བས། ངས་ནི་ཁྱོད་ལ་གཏོང་བའི་ཕན་ཡོན་མི་བརྗོད་ཀྱི། འཛིན་པའི་ཉེས་དམིགས་བརྗོད་ཅེས་གསུངས་ཏེ་དོན་སྔ་མ་ལྟར་དང་། རང་གི་དགེ་བ་མི་ཉམས་ཤིང་ཚེགས་མེད་དུ་རྙེད་ན་རབ་བྱུང་གིས་ཀྱང་ཟང་ཟིང་གཏོང་དགོས་པར་གསུངས་སོ། །
\b
གཞན་ཡང་རྒྱལ་སྲས་པ་ཉིད་ཀྱིས། ཚེ་འདིར་ལན་དང་ཕྱི་མར་རྣམ་སྨིན་ལ། །རེ་བ་མེད་པའི་སྦྱིན་པ་ཐུབ་པས་བསྔགས། །ཞེས་དང་། སློང་བ་མཐོང་ཚེ་དགའ་བས་བསྐྱེད་པའི་བཞིན། །འཛུམ་མདངས་གསལ་བས་ཅི་འདོད་ལོངས་སྤྱོད་དང༑ ༑རང་གི་ལུས་དང་སྲོག་དང་ཤ་ཁྲག་ཀྱང་། །རེ་བ་མེད་པའི་སེམས་ཀྱིས་གཏོང་བར་ཤོག །ཅེས་སོགས་སྦྱིན་པ་གསུམ་ལ་སློབ་པར་སྨོན་ལམ་མཛད་ཅིང་། དེ་བཞིན་དུ་ཕྱག་ལེན་ལ་བཏབ་བོ། །
\b 
\v 26 གཉིས་པ་ཚུལ་ཁྲིམས་ལ་བསླབ་པ་ནི། ཞེས་གསུངས། དོན་ནི། ཁས་བླངས་པའི་ཚུལ་ཁྲིམས་རྣམ་པར་དག་པ་བསྲུང་བ་མེད་པར་ནི་རང་དོན་དུ་མཐོ་རིས་ཙམ་ཡང་མི་འགྲུབ་པར་ངན་འགྲོར་འགྲོ་བ་ཡིན་ན། གཞན་དོན་དུ་རྫོགས་བྱང་སྒྲུབ་པར་འདོད་པ་གད་མོའི་གནས་ཡིན་ལ། དེའི་ཕྱིར་སྲིད་པའི་འདུན་པའམ་སྲིད་པ་ལ་ཆགས་ནས་ལྷ་མི་སོགས་མངོན་མཐོའི་རྟེན་དོན་དུ་གཉེར་བ་དང་ཅུང་ཟད་འདྲེས་པ་མེད་པ་དང་། གཞན་དོན་དུ་རྫོགས་བྱང་སྒྲུབ་པའི་ཆེད་དུ་དམིགས་པའི་བློ་ཡིས་ཚུལ་ཁྲིམས་རྣམ་པ་གསུམ་ལེགས་པར་སྲུང་བ་ནི་རྒྱལ་སྲས་རྣམས་ཀྱིས་ཚུལ་ཁྲིམས་ཀྱི་ཕར་ཕྱིན་ལ་སློབ་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་རིན་ཆེན་ཕྲེང་བ་ལས། ཚུལ་ཁྲིམས་གཞན་ཕན་བྱ་བའོ༑ ༑ཞེས་དང་། 
\b
སྤྱོད་འཇུག་ལས། སྤོང་བའི་སེམས་ནི་ཐོབ་པ་ལ། །ཚུལ་ཁྲིམས་ཕ་རོལ་ཕྱིན་པར་བཤད། །ཅེས་པ་ལྟར། གཞན་གནོད་གཞིར་བཅས་ལས་ཡིད་ཕྱིར་ལོག་པའི་སྤོང་སེམས་ནི་ཚུལ་ཁྲིམས་ཀྱི་ངོ་བོ་ཡིན་ལ། དེའང་བཅས་རང་གི་ཁ་ན་མ་ཐོ་བ་མཐའ་དག་གམ་ཅི་རིགས་སྤོང་བའི་སྡོམ་པ་ནི་སྡོམ་པའི་ཚུལ་ཁྲིམས་དང་། ཕྱིན་དྲུག་སོགས་དགེ་ཆོས་རང་རྒྱུད་ལ་མ་སྐྱེས་པ་སྐྱེད་པ་དང་། སྐྱེས་ཟིན་མི་ཉམས་ཤིང་གོང་དུ་སྤེལ་བ་ནི་དགེ་བ་ཆོས་སྡུད་ཀྱི་ཚུལ་ཁྲིམས་དང་། སེམས་ཅན་རྣམས་ཀྱི་འདི་ཕྱིའི་དོན་ཁ་ན་མ་ཐོ་བ་མེད་པ་ཇི་ལྟར་རིགས་པ་སྒྲུབ་པ་ནི་སེམས་ཅན་དོན་བྱེད་ཀྱི་ཚུལ་ཁྲིམས་སོ། །ཚུལ་ཁྲིམས་ཀྱི་ངོ་བོ་སྤོང་སེམས་སུ་བཞག་པ་ནི་སྡོམ་པའི་ཚུལ་ཁྲིམས་ཀྱི་དབང་དུ་བྱས་ལ། དེའི་གཙོ་བོ་ནི། རང་བཞིན་གྱི་ཁ་ན་མ་ཐོ་བ་རྣམས་སྤོང་བ་ཡིན་ལ། དེའི་ནང་ནས་ཀྱང་མི་དགེ་བཅུ་སྤོང་ཡིན་པས་དེ་དག་ལ་ཀུན་སློང་ཙམ་ཡང་མི་རྒྱུ་བར་ཡང་དག་པར་སྡོམ་པ་དགོས་སོ། །
\b
འདིར་སྨོན་འཇུག་གི་བསླབ་བྱ་རྣམས་དང་། རྩ་བ་དང་ཡན་ལག་གི་ལྟུང་བའི་ངོས་འཛིན་སོགས་ནི་མ་སྤྲོས་སོ། །ཚུལ་ཁྲིམས་ཉམས་པའི་ཉེས་པ་ནི། ཡུམ་ལས། ཚུལ་ཁྲིམས་ངན་པས་ནི་རང་གི་དོན་ཡང་བྱ་བར་མི་ནུས་ན་གཞན་གྱི་དོན་ལྟ་ཅི་སྨོས། ཚུལ་ཁྲིམས་ངན་པའི་རྣམ་པར་སྨིན་པ་ནི་སེམས་ཅན་དམྱལ་བའམ། བྱོལ་སོང་གི་སྐྱེ་གནས་སམ། གཤིན་རྗེའི་འཇིག་རྟེན་ཡིན་ཏེ། ཞེས་སོགས་དང་། ཕར་བསྡུས་ལས། ཚུལ་ཁྲིམས་ཉམས་པས་རང་དོན་མི་ནུས་ན། །གཞན་དོན་ཚུལ་ལ་མཐུ་ཡོད་ག་ལས་འོང་། །ཞེས་སོགས་མང་ལ། བསྲུངས་པའི་ཕན་ཡོན་ནི། བཤེས་སྤྲིངས་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་གསུངས་ལ། གཞན་ཡང་ཤིན་ཏུ་མང་ངོ༌། །སྲིད་པའི་འདུན་པ་མེད་ཅེས་པ་ནི། རྒྱན་ལས། ཡང་སྲིད་མི་འདོད་ཚུལ་ཁྲིམས་དང་། །ཞེས་པའི་དོན་ཏེ་ཐར་པ་དང་ཐམས་ཅད་མཁྱེན་པའི་རྒྱུར་འགྱུར་བའི་ཚུལ་ཁྲིམས་ཁྱད་པར་ཅན་སྒྲུབ་ཚུལ་ལོ། །
\b
གཞན་ཡང་ཇོ་བོས། ཚེ་འདིར་མཛེས་ཤིང་ཕྱི་མར་བདེ་བས་རྟག་ཏུ་ཚུལ་ཁྲིམས་རྣམ་དག་སྲུངས། །ཞེས་དང་། ཡོན་ཏན་མ་ལུས་འབྱུང་བའི་གཞི། །སྤང་བླང་དོན་གཉེར་ཚུལ་ཁྲིམས་སྲུངས། །ཞེས་དང༌། ཚུལ་ཁྲིམས་ཀྱི་མཆོག་སེམས་ཞི་བ་ཡིན་གསུངས། དགོན་པ་བས་ཀྱང་། ཚུལ་ཁྲིམས་ཀྱི་རྩ་བ་གྲོགས་བཟང་པོ་བསྟེན་པ་ལ་ཐུག །ཅེས་དང་། པུ་ཏོ་བས། ཡོན་ཏན་ཐམས་ཅད་ཀྱི་གཞི་མ་སྡོམ་པའི་ཚུལ་ཁྲིམས་དང་དམ་ཚིག་ཡིན་པས་དེ་དག་མི་ལྡན་ཞིང་མ་དག་ན་ཡོན་ཏན་དང་དངོས་གྲུབ་ཐམས་ཅད་ཀྱི་བར་ཆད་དུ་འགྲོ་ཞེས་དང༌། ཚུལ་ཁྲིམས་དག་པར་བྱེད་པ་ལ་དུས་གསུམ་གྱི་འདོད་པ་ལ་མ་ཆགས་པ་དགོས་ཞེས་དང་། ཁ་རག་པས༑ དལ་འབྱོར་མི་ལུས་ཐོབ་པའི་རྒྱུ། །ཚུལ་ཁྲིམས་བསླབ་པ་རིན་པོ་ཆེ། །རང་གི་རྒྱུད་ལ་ཐུབ་ཚོད་ཀྱིས། །དྲི་མེད་གཙང་མ་སྲུངས་ཤིག་ཨང་། །ཞེས་དང་། 
\b
བྱ་ཡུལ་བས། ཐར་པ་དང་ཐམས་ཅད་མཁྱེན་པའི་ལམ་གྱི་གཞི་རྟེན་ཡིན་པས་ཚུལ་ཁྲིམས་རྣམ་དག་སྲུངས། ཞེས་དང༌། ཁམས་ལུང་པས། མུ་གེ་བྱུང་ཙ་ན་ཐམས་ཅད་ནས་ཀྱི་སྟེང་དུ་འོང་། དེ་བཞིན་དུ་ཐམས་ཅད་ཚུལ་ཁྲིམས་ཀྱི་སྟེང་དུ་ཀོར་ཀོར་འོང་བས་འདི་ལ་འབུངས་ཤིག ཚུལ་ཁྲིམས་དག་པའང་ལས་འབྲས་མ་བསམས་པར་མི་འོང་བས་དེས་ན་འདི་སེམས་པ་མན་ངག་ཡིན། ཞེས་དང་། ཤ་ར་བས། སྤྱིར་ཡག་ཉེས་ཅི་བྱུང་ཡང་ཆོས་ལ་བརྟེན་པ། དེའི་ནང་ནས་འདུལ་བ་ནས་ཇི་ལྟར་འབྱུང་བ་ལ་བརྟེན་ན་ལྡབ་ཀྱང་མི་དགོས། ཞེ་གཙང་བ། བརྟག་ཐུབ་པ། ཉམས་དགའ་བ། མཐར་བཟང་བ་ཡིན་གསུངས། ལུང་འདི་དག་གིས། ཚུལ་ཁྲིམས་ཡོན་ཏན་ཐམས་ཅད་ཀྱི་རྩ་བ་ཡིན་པ་དང་། ཚུལ་ཁྲིམས་དག་པ་འོང་བའི་ཆེད་དུ་གྲོགས་བཟང་བསྟེན་པ། འདོད་པ་སྤོང་བ། ལས་འབྲས་བསམ་པ༑ འདུལ་བ་ལྟར་སྤང་བླང་ཕྲ་ཞིབ་དགོས་པ་སོགས་བསྟན་ཏོ། །
\b
གཞན་ཡང་རྒྱལ་སྲས་པ་ཉིད་ཀྱིས༑ ཁྲིམས་ནི་ཡོན་ཏན་ཀུན་གྱི་གཞི་ཡིན་པས། །གཞན་ལ་གནོད་པ་དུག་བཞིན་སྤང་བར་གྱིས༑ ༑ཞེས་དང་། བདེ་གཤེགས་བསླབ་པ་སྲོག་བས་གཅེས་རྟོགས་ནས། །དྲན་ཤེས་བག་ཡོད་ལྡན་པས་སྐད་ཅིག་ཀྱང་། །ཉེས་ལྟུང་དྲི་མས་མ་གོས་ཚུལ་ཁྲིམས་ལ། །བདག་ཉིད་གནས་ཤིང་གཞན་ཡང་འགོད་པར་ཤོག །ཅེས་སོགས་ཚུལ་ཁྲིམས་གསུམ་ལ་སློབ་པར་སྨོན་ཞིང་། དེ་བཞིན་དུ་ཕྱག་ལེན་ལ་བཏབ་བོ། །
\b 
\v 27 གསུམ་པ་བཟོད་པ་ལ་བསླབ་པ་ནི། ཞེས་གསུངས། དོན་ནི། དཀའ་ཐུབ་ཐམས་ཅད་ཀྱི་མཆོག་བཟོད་པ་བསྒོམས་པའི་དགེ་བའི་ལོངས་སྤྱོད་རྒྱ་ཆེན་པོ་ལ་སྤྱོད་པར་འདོད་པའི་རྒྱལ་བའི་སྲས་པོ་རྣམས་ལ་སྡུག་བསྔལ་དང་དགྲ་སོགས་གནོད་པ་བྱེད་པ་གང་བྱུང་བ་དེ་ཐམས་ཅད་ནི། རྙེད་པར་དཀའ་བའི་ཡིད་བཞིན་གྱི་ནོར་བུ་རིན་པོ་ཆེ་རིན་ཐང་ཆེན་པོའི་གཏེར་ཟད་མི་ཤེས་པ་ཁྱིམ་ནས་རྡོལ་བ་དང་མཚུངས་ལ། དེའི་ཕྱིར་གནོད་བྱེད་ཀུན་ལ་ཞེ་འགྲས་པའམ་ཁོང་ཁྲོ་བའི་བསམ་པ་ཅུང་ཟད་ཙམ་མེད་པ་ཡི་སྒོ་ནས་བཟོད་པ་རྣམ་པ་གསུམ་སྒོམ་པར་བྱེད་པ་ནི་རྒྱལ་སྲས་རྣམས་ཀྱིས་བཟོད་པའི་ཕར་ཕྱིན་ལ་སློབ་ཚུལ་གྱི་ལག་ལེན་ཡིན་ནོ། །ཞེས་པའོ། །
\b
གཞན་ཡང་མདོ་སྡེའི་རྒྱན་ལས། མི་མཇེད་ཇི་མི་སྙམ་ཤེས་དང་། །ཞེས་དང༌། རིན་ཆེན་ཕྲེང་བ་ལས། བཟོད་པ་ཁྲོ་བ་སྤངས་པའོ། །ཞེས་པ་ལྟར་༑ གནོད་བྱེད་ལ་ཇི་མི་སྙམ་པ་དང་། སྡུག་བསྔལ་བྱུང་བ་དང་དུ་ལེན་པ་དང་། ཆོས་ལ་ངེས་པར་སེམས་པ་ལ་མོས་པ་ཤིན་ཏུ་གནས་པ་ནི་བཟོད་པའི་ངོ་བོ་ཡིན་ལ། དེའང་གནོད་བྱེད་ལ་སེམས་མི་འཁྲུགས་པ་ནི་གནོད་བྱེད་ལ་ཇི་མི་སྙམ་པའི་བཟོད་པ། སྡུག་བསྔལ་བྱུང་བ་ན་དེས་སེམས་མི་འཁྲུགས་ཤིང་མི་ཞུམ་པ་ནི་སྡུག་བསྔལ་དང་ལེན་གྱི་བཟོད་པ། དཀོན་མཆོག་གི་ཡོན་ཏན་དང་བདག་མེད་པའི་དོན་སོགས་ཇི་ལྟར་ཡིན་པ་ལ་ངེས་པ་རྙེད་ནས་མི་མཐུན་པ་མེད་པར་ཡང་ཡང་སེམས་པ་ནི་ཆོས་ལ་ངེས་སེམས་ཀྱི་བཟོད་པའོ། །
\b
ཁྲོ་བའི་སྐྱོན་ལ། མ་མཐོང་བའི་ཉེས་པ་ནི། བྱང་ཆུབ་སེམས་དཔའི་སྡེ་སྣོད་ལས། ཁོང་ཁྲོ་བ་ཞེས་བྱ་བ་ནི་བསྐལ་པ་བརྒྱ་སྟོང་དུ་བསགས་པའི་དགེ་བའི་རྩ་བ་འཇོམས་པའོ། །ཞེས་དང༌། སྤྱོད་འཇུག་ལས་ཀྱང་། བསྐལ་པ་སྟོང་དུ་བསགས་པ་ཡི། །ཞེས་སོགས་གསུངས། མཐོང་ཆོས་ཀྱི་ཉེས་པའང་། དེ་ཉིད་ལས། ཞེ་སྡང་ཟུག་རྔུའི་སེམས་འཆང་ན། །ཡིད་ནི་ཞི་བ་ཉམས་མི་མྱོང་། །ཞེས་སོགས་ལྟར་ཚེ་འདིར་ཡིད་ཉེར་ཞི་མི་མྱོང་བ་སོགས་སོ། །བཟོད་པའི་ཕན་ཡོན་ཡང་། སྔ་མ་ལས། གང་ཞིག་བསྒྲིམས་ཏེ་ཁྲོ་འཇོམས་པ། །དེ་ནི་འདི་དང་གཞན་དུ་བདེ། །ཞེས་པ་ལྟར་འདི་ཕྱི་ཀུན་ཏུ་བདེ་ཞིང་ངན་འགྲོར་མི་འགྲོ་བ་དང་མཐོ་རིས་དང་ཐར་པ་ཐོབ་པ་སོགས་གནས་སྐབས་དང་མཐར་ཐུག་གི་ཕན་ཡོན་མང་ངོ༌། །འདིར་རྩ་ཚིག་གིས་གཙོ་བོར་དངོས་སུ་བསྟན་པ་ལྟར་གནོད་བྱེད་ལ་མི་ཁྲོ་བར་མ་ཟད། རིན་པོ་ཆེའི་གཏེར་རྙེད་པ་ལྟར་དགའ་བར་བྱ་རིགས་པ་ནི། སྤྱོད་འཇུག་ལས། འདི་ལྟར་ཕར་གནོད་མ་བྱས་ན། །འགའ་ཡང་གནོད་པ་མི་བྱེད་དོ། །དེ་བས་ངལ་བས་མ་བསྒྲུབས་པའི། །ཁྱིམ་དུ་གཏེར་ནི་བྱུང་བ་ལྟར། །ཞེས་སོགས་ལྟར་ཤེས་པར་བྱའོ། །
\b
སྔར་བཤད་པའི་རྐྱེན་ངན་ལམ་དུ་ཁྱེར་ཚུལ་ཐམས་ཅད་བཟོད་པའི་ཉམས་ལེན་འདིར་འདུས་སོ། །ཀུན་ལ་ཞེ་འགྲས་མེད་ཅེས་པ་ནི། རྒྱན་ལས། ཐམས་ཅད་ལ་ནི་བཟོད་པ་དང་། །ཞེས་པའི་དོན་ཏེ། གནོད་བྱེད་སྡུག་བསྔལ་སོགས་ཐམས་ཅད་ལ་བཟོད་པའི་བཟོད་པ་ཁྱད་པར་ཅན་སྒྲུབ་ཚུལ་ལོ། །གཞན་ཡང་ཇོ་བོས། སྙིགས་མའི་དུས་ན་ཞེ་སྡང་བདོ་བས་ཁྲོ་མེད་བཟོད་པའི་གོ་ཆ་གྱོན། །ཞེས་དང་། བཟོད་པའི་མཆོག་དམན་ཆ་འཛིན་པ་ཡིན་གསུངས། ཞུ་ལན་དུའང་། ཇོ་བོ། གནོད་པ་སྐྱེལ་ན་ཅི་ཙུག་བྱ།། འབྲོམ། ལན་དུ་ཁྲོ་གཏུམ་ཟློག་མ་བྱེད། །ཇོ་བོ། གསོད་པ་བྱུང་ན་ཅི་ཙུག་བྱ། །འབྲོམ། སྲོག་ལན་ཡིན་པར་ཤེས་པར་བྱ། །ཞེས་གསུངས། དགོན་པ་བས་ཀྱང་། བཟོད་པའི་རྩ་བ་དམན་ཆ་འཛིན་པ་ལ་ཐུག་གསུངས། 
\b
སྤྱན་སྔ་བས། བཟོད་པ་མེད་ན་ཚུར་གནོད་པ་བྱེད་པ་ལ་ཕར་ལན་བྱེད་དུ་འགྲོ། དེ་བྱས་ཙ་ན་གནོད་པ་ལས་ལོག་པ་མེད། དེ་ཙ་ན་ཕན་འདོགས་པ་མེད། དེས་ན་ཆོས་མགོ་འདོན་པ་ལ་བཟོད་པ་དགོས་གསུངས། པུ་ཏོ་བས། གནོད་པ་བག་ཙམ་བྱུང་ན་བཟོད་པ་མི་སྒོམ་པར་འདིས་བསྟན་པ་རྩ་བ་ནས་བཤིག་ཟེར་བྲུབ་བྱེད། དེས་སྡོམ་པ་གཏོང་བ་ཡིན་པས་བསྟན་པ་རྩ་བ་ནས་དེས་བཤིག་པ་ཡིན། སྤྱིའི་བསྟན་པ་འོ་ཅག་ལ་མེད། རང་གི་སྡོམ་པ་ཤོར་ན་དགོས་ནུབ་ཡིན་གསུངས། ཁ་རག་པས། དགེ་རྩ་རྩད་ནས་འཇོམས་པར་བྱེད་པ་ཞེ་སྡང་ཡིན་པས་ཞེ་སྡང་སྐྱོན་དུ་མི་ལྟ་ན་གོལ། ཞེས་དང་། 
\b
འཆད་ཁ་བས། གཞུང་བཟང་པོ་མ་བསྟེན། འཕྲང་མ་སྒུག ཅེས་གཞན་གནོད་ལ་འཁོན་དུ་འཛིན་པ་དང༌། གནོད་ལན་འཁྱོལ་བའི་འཕྲང་བྱུང་དུས་གནོད་པ་བྱེད་པ་སྤང་དགོས་པར་གསུངས་སོ། །གཞན་ཡང་རྒྱལ་སྲས་པ་ཉིད་ཀྱིས། ཁོང་ཁྲོའི་དགྲ་ཡིས་འདི་ཕྱིའི་དཔལ་འཕྲོག་པའི། །བཟོད་པའི་དམག་དཔུང་ཆེན་པོ་ཤིན་ཏུ་གཅེས། །ཞེས་དང་། རང་རྒྱུད་གྱོང་པོ་ཐུལ་ན་དཔའ་བོའི་མཐར་ཐུག་ཡིན། །ཁོང་ཁྲོའི་དགྲ་བོ་ཐུལ་ན་རྒྱལ་བའི་མཐར་ཐུག་ཡིན། །ཞེས་དང་། ཞེ་སྡང་མེ་འབར་སྐྱེ་བོས་མེ་མདག་གིས། །ཞེས་སོགས་བཟོད་པ་གསུམ་ལ་སློབ་པར་སྨོན་ལམ་མཛད་ཅིང་། དེ་བཞིན་དུ་ཐུགས་ཉམས་སུ་བཞེས་སོ། །
\b 
\v 28 བཞི་པ་བརྩོན་འགྲུས་ལ་བསླབ་པ་ནི། ཞེས་གསུངས། དོན་ནི། རང་གཅིག་པུའི་དོན་འབའ་ཞིག་གམ་ཁོ་ནའི་ཕྱིར་ཞི་བདེ་ཙམ་སྒྲུབ་པར་འདོད་པའི་ཉན་ཐོས་དང་རང་རྒྱལ་ཡང་ལམ་ལ་སློབ་པའི་ཚེ་མགོ་དང་གོས་ལ་མེ་ཤོར་བ་ན་མྱུར་བར་དེ་ཟློག་པ་ལ་འཇུག་པ་ལྟར་གྱི་བརྩོན་འགྲུས་ཤུགས་དྲག་རྩོམ་པར་བྱེད་པ་མཐོང་ན། འགྲོ་བ་ཀུན་གྱི་དོན་དུ་བྱང་ཆུབ་མཆོག་ཏུ་སེམས་བསྐྱེད་ནས་རྒྱལ་སྲས་ཀྱི་སྤྱོད་པ་རླབས་པོ་ཆེ་བྱ་དཀའ་བ་དུ་མ་ལ་སློབ་པ་ན་ཡོན་ཏན་ཐམས་ཅད་འབྱུང་བའི་གནས་ཀྱི་བརྩོན་འགྲུས་རྒྱ་ཆེན་པོ་རྩོམ་དགོས་པ་ལྟ་ཅི་སྨོས་པ་དེའི་ཕྱིར་ན། རྫོགས་བྱང་སྒྲུབ་པའི་དོན་དུ་བརྩོན་འགྲུས་རྣམ་པ་གསུམ་ལ་སློབ་པར་བྱེད་པ་ནི་རྒྱལ་སྲས་རྣམས་ཀྱིས་བརྩོན་འགྲུས་ཀྱི་ཕར་ཕྱིན་ལ་སློབ་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་རིན་ཆེན་ཕྲེང་བ་ལས། བརྩོན་འགྲུས་དགེ་ལ་སྤྲོ་བ་ཉིད། །ཅེས་དང་། སྤྱོད་འཇུག་ལས་ཀྱང་། བརྩོན་གང་དགེ་ལ་སྤྲོ་བའོ། །ཞེས་པ་ལྟར། དམིགས་པ་དགེ་བ་ལ་དམིགས་ནས་རྣམ་པ་མངོན་པར་སྤྲོ་བ་ནི་བརྩོན་འགྲུས་ཀྱི་ངོ་བོ་ཡིན་ལ། དེའང་བྱང་སེམས་རྣམས་བརྩོན་འགྲུས་རྩོམ་པ་ལ་འཇུག་པ་ན་སྤྲོ་བ་སྔོན་དུ་འགྲོ་བའི་སྒོ་ནས་སྙིང་སྟོབས་ཀྱི་གོ་ཆ་ཆེན་པོ་གྱོན་པར་བྱེད་པ་ནི་གོ་ཆའི་བརྩོན་འགྲུས། ཕྱིན་དྲུག་སོགས་དགེ་བ་ཡང་དག་པར་འགྲུབ་པར་བྱ་བའི་ཕྱིར་དེ་ལ་སྦྱོར་བ་ནི་དགེ་བ་ཆོས་སྡུད་ཀྱི་བརྩོན་འགྲུས། སེམས་ཅན་གྱི་དོན་ཁ་ན་མ་ཐོ་བ་མེད་པ་སྒྲུབ་པ་ལ་ཇི་ལྟར་རིགས་པར་འཇུག་པ་ནི་སེམས་ཅན་དོན་བྱེད་ཀྱི་བརྩོན་འགྲུས་སོ། །མདོ་རྒྱན་དང་ཀུན་བཏུས་ལས་བརྩོན་འགྲུས་ཀྱི་དབྱེ་བ་ལྔ་བཤད་དོ། །
\b
བརྩོན་འགྲུས་མ་བརྩམས་པའི་ཉེས་པ་ནི། དྲན་པ་ཉེར་གཞག་ལས། ཉོན་མོངས་རྣམས་ཀྱི་གཞི་གཅིག་ནི། །ལེ་ལོ་ཡིན་ཏེ་གང་ལ་ཡོད། །གང་ལ་ལེ་ལོ་གཅིག་ཡོད་པ། །དེ་ལ་ཆོས་ཀུན་མེད་པ་ཡིན། །ཞེས་པ་ལྟར་བརྩོན་འགྲུས་མེད་ན་ལེ་ལོའི་དབང་དུ་སོང་ནས་དཀར་ཆོས་ཀྱིས་ཕོངས་པས་འདི་ཕྱིའི་དོན་ཐམས་ཅད་ལས་ཉམས་པར་འགྱུར་རོ། །བརྩོན་འགྲུས་ཀྱི་ཕན་ཡོན་ནི༑ མདོ་རྒྱན་ལས། དགེ་བའི་ཚོགས་ཀྱི་ནང་ན་བརྩོན་འགྲུས་མཆོག །འདི་ལྟར་དེ་ལ་བརྟེན་ནས་དེ་རྗེས་ཐོབ། །ཞེས་སོགས་མང་དུ་གསུངས་ལ། འཇུག་པ་ལས་ཀྱང་། ཡོན་ཏན་མ་ལུས་བརྩོན་འགྲུས་རྗེས་འགྲོ་ཞིང་། །ཞེས་སོགས་དང་། 
\b
སྤྱོད་འཇུག་ལས། འདི་ལྟར་བརྩོན་ལ་བྱང་། ཆུབ་གནས། །ཞེས་སོགས་མང་ངོ༌། །རང་དོན་ཙམ་སྒྲུབ་པའི་ཉན་རང་རྣམས་ཀྱིས་ཀྱང་བརྩོན་འགྲུས་ཤུགས་དྲག་རྩོམ་དགོས་ན་བྱང་སེམས་རྣམས་ཀྱིས་དེ་བས་བརྒྱ་འགྱུར་གྱི་བརྩོན་འགྲུས་རྩོམ་རིགས་པ་ནི། མདོ་རྒྱན་ལས། མགོ་ལ་སེམས་ཅན་ཁུར་ཆེན་ཁྱེར་བ་ཡི། །སེམས་དཔའ་མཆོག་དེ་དལ་གྱིས་འགྲོ་མི་མཛེས། །བདག་གཞན་སྣ་ཚོགས་འཆིང་བས་རབ་བཅིངས་པས། །བརྩོན་པ་བརྒྱ་འགྱུར་དུ་ནི་བྱ་བའི་རིགས། །ཞེས་སོ། །ཡོན་ཏན་འབྱུང་གནས་ཞེས་པ་ནི། རྒྱན་ལས༑ ཡོན་ཏན་ཀུན་འབྱུང་བརྩོན་འགྲུས་དང་། །ཞེས་པའི་དོན་ཏེ། འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་ཀུན་འབྱུང་བའི་བརྩོན་འགྲུས་ཁྱད་པར་ཅན་སྒྲུབ་ཚུལ་ལོ། །གཞན་ཡང་ཇོ་བོས། ལེ་ལོའི་དབང་གིས་ད་དུང་ལུས་པས་སྒྲུབ་པའི་བརྩོན་འགྲུས་མེ་ལྟར་སྤོར། ཞེས་དང༑ དཔའ་བོ་རྣམས་ལ་དགྲས་མི་ཚུགས། །བརྩོན་འགྲུས་ཅན་ལ་བར་ཆད་རྡུགས། །ཞེས་དང་། བརྩོན་འགྲུས་ཀྱི་མཆོག་བྱ་བ་ཐོངས་པ་ཡིན། ཞེས་གསུངས། 
\b
དགོན་པ་བས་ཀྱང་། བརྩོན་འགྲུས་ཀྱི་རྩ་བ་འཆི་བ་སྒོམ་པ་ལ་ཐུག ཅེས་དང་། པུ་ཏོ་བས། འོ་སྐོལ་སོ་སོ་སྐྱེ་བོས་སངས་རྒྱས་སྒྲུབ་པ་ལ། སངས་རྒྱས་མ་ཐོབ་ཀྱི་བར་དུ་བརྩོན་འགྲུས་ཡུན་རིང་བ། བརྩོན་འགྲུས་དར་དྲག་པ། བརྩོན་འགྲུས་བར་མ་ཆད་པ་ཞིག་གིས་སྒྲུབ་དགོས་ཞེས་དང་། མི་རྟག་པ་རྒྱུད་ལ་སྐྱེས་ན་དང་པོ་གོ་ཆའི་བརྩོན་འགྲུས་རྩོམ་པའི་རྒྱུ་བྱེད་པ་སོགས་ཀྱང་གསུངས་ལ། ཁ་རག་པས། བརྩོན་འགྲུས་མེད་པ་ལ་ཡོན་ཏན་གྱི་རྣམ་པ་གང་ཡང་མི་འབྱུང་བས་འཆི་བ་མི་རྟག་པ་སྒོམ་ལ་ལེ་ལོ་སྤང་ཞེས་གསུངས། ལུང་འདི་དག་གིས་བརྩོན་འགྲུས་རྩོམ་དགོས་པ་དང་། དེ་ལ་ཚེ་འདིའི་བྱ་བ་བློས་ཐོངས་དགོས་པ་དང་། དེ་ལ་འཆི་བ་དྲན་དགོས་པ་སོགས་མགྲིན་གཅིག་ཏུ་གསུངས་སོ༑ ༑
\b
གཞན་ཡང་རྒྱལ་སྲས་པ་ཉིད་ཀྱིས། ལེ་ལོས་རང་གཞན་དོན་གཉིས་མི་འགྲུབ་པས། །ལས་གཞན་སྤངས་ཏེ་དགེ་ལ་འབད་པར་བྱ། །ཞེས་དང་། དགེ་བའི་ཆོས་རྣམས་ཇི་སྙེད་བརྩོན་འགྲུས་ལ༑ ༑ལྟོས་ཕྱིར་རང་གཞན་ཕན་བདེ་སྒྲུབ་འདོད་པས། །དུས་རྣམས་ཀུན་ཏུ་གཡེལ་བ་མེད་པར་ནི༑ ༑བརྩོན་འགྲུས་སྲོག་བཞིན་གཅེས་པར་བཟུང་བར་བྱ། །ཞེས་དང་། བདག་གིས་མཐའ་ཡས་སེམས་ཅན་མ་ལུས་པ། །ཞེས་སོགས་བརྩོན་འགྲུས་གསུམ་ལ་སློབ་པར་ཐུགས་སྨོན་གནང་ཞིང་ཕྱག་ལེན་ལའང་བསྟར་བར་མཛད་དོ། །
\b 
\v 29 ལྔ་པ་བསམ་གཏན་ལ་བསླབ་པ་ནི། ཞེས་གསུངས། དོན་ནི། དགེ་བའི་དམིགས་པ་ལ་སེམས་རྩེ་གཅིག་ཏུ་གནས་པའི་ཞི་གནས་རབ་ཏུ་གྱུར་པ་མཚན་ཉིད་དང་ལྡན་པ་ལ་བརྟེན་པའི་སྟོང་ཉིད་རྟོགས་པའི་ལྷག་མཐོང་གིས་འཁོར་བའི་རྩ་བར་གྱུར་པའི་མ་རིག་པ་སོགས་ཉོན་མོངས་པ་རྣམས་དྲུང་ནས་འབྱིན་པའི་ཚུལ་གྱིས་རྣམ་པར་འཇོམས་པར་ཤེས་པར་བྱས་ནས། ཞི་གནས་ཤས་ཆེ་བ་གཟུགས་མེད་བཞི་ལྟ་བུའི་འཇིག་རྟེན་པའི་སྙོམས་འཇུག་ལས་ཡང་དག་པར་འདས་པ་སྲིད་མཐའ་འགོག་པའི་ལྷག་མཐོང་དང༑ ཞི་མཐའ་འགོག་པའི་སྙིང་རྗེ་ཆེན་པོ་སོགས་གྲོགས་ཁྱད་པར་ཅན་དང་ལྡན་པ་ཡི་བསམ་གཏན་སྒོམ་པ་སོགས་བསམ་གཏན་རྣམ་པ་གསུམ་གྱིས་བསྡུས་པ་མཐའ་དག་ལ་སློབ་པ་ནི་རྒྱལ་སྲས་རྣམས་ཀྱིས་བསམ་གཏན་གྱི་ཕར་ཕྱིན་ལ་སློབ་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་མདོ་རྒྱན་ལས། སེམས་ནི་ནང་དུ་གནས་པ་དང་། །ཞེས་དང་། འཇུག་པ་ལས། བསམ་གཏན་སྡུད་པའི་མཚན་ཉིད་ཅན། །ཞེས་པ་ལྟར། དམིགས་པ་ལས་གཞན་དུ་མི་གཡེང་བར་གནས་པའི་དགེ་སེམས་རྩེ་གཅིག་པ་ནི་བསམ་གཏན་གྱི་ངོ་བོ་ཡིན་ལ། དེའང་གང་ལ་མཉམ་པར་བཞག་ན་ལུས་སེམས་ཤིན་སྦྱངས་སྐྱེད་པའི་བསམ་གཏན་ནི་མཐོང་ཆོས་བདེར་གནས་ཀྱི་བསམ་གཏན། མངོན་ཤེས་རྣམ་ཐར་སོགས་ཐུན་མོང་བའི་ཡོན་ཏན་སྒྲུབ་པའི་བསམ་གཏན་ནི་ཡོན་ཏན་མངོན་པར་སྒྲུབ་པའི་བསམ་གཏན། སེམས་ཅན་གྱི་དོན་ཁ་ན་མ་ཐོ་བ་མེད་པ་ཇི་ལྟར་རིགས་པ་བསམ་གཏན་གྱི་མཐུས་སྒྲུབ་པ་ནི་སེམས་ཅན་དོན་བྱེད་ཀྱི་བསམ་གཏན་ཏེ་འདི་གསུམ་བྱེད་ལས་ཀྱི་སྒོ་ནས་དབྱེ་བ་ཡིན་ལ། དབྱེ་སྒོ་གཞན་ཡང་ཡོད་དོ། །བསམ་གཏན་མ་བསྒོམས་པའི་ཉེས་པ་ནི། སྤྱོད་འཇུག་ལས། སེམས་ནི་རྣམ་པར་གཡེང་བའི་མི། །ཉོན་མོངས་མཆེ་བའི་ཕྲག་ན་གནས། །ཞེས་དང་། སེམས་ཀྱི་གླང་པོ་ཡན་བཏང་བས། །ཞེས་སོགས་གསུངས་ལ། 
\b
བཤེས་སྤྲིངས་ལས། བསམ་གཏན་མེད་པར་ཡང་ནི་ཤེས་རབ་མེད། །ཅེས་བསམ་གཏན་དང་མི་ལྡན་ན་བདག་མེད་རྟོགས་པའི་ལྷག་མཐོང་མི་སྐྱེ་ཞིང་། དེ་མེད་ན་བྱང་ཆུབ་གསུམ་གང་ཡང་མེད་པར་གསུངས་སོ། །བསམ་གཏན་བསྒོམས་པའི་ཕན་ཡོན་ནི། བསླབ་བཏུས་ལས། མཉམ་གཞག་ཡང་དག་ཇི་བཞིན་དུ། །ཤེས་པར་འགྱུར་ཞེས་ཐུབ་པས་གསུངས། །ཞེས་དང་། སྤྱོད་འཇུག་ལས༑ ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱས་ནས། །ཐོག་མར་ཞིག་གནས་བཙལ་བྱ། ཞེས་སེམས་མཉམ་པར་བཞག་པའི་བསམ་གཏན་ལ་བརྟེན་ནས་གནས་ལུགས་ཡང་དག་པར་མཐོང་བའི་ལྷག་མཐོང་སྐྱེ་ཞིང་། དེས་ཉོན་མོངས་སྤོང་བར་གསུངས་ཏེ། འདིས་ཞི་ལྷག་གཉིས་ཀྱི་གོ་རིམ་དང་ཕན་ཡོན་བསྟན་ཏོ། །
\b
གཟུགས་མེད་བཞི་ལས་འདས་ཞེས་པ་ནི། རྒྱན་ལས། དེ་བཞིན་བསམ་གཏན་གཟུགས་མེད་མིན། །ཞེས་པའི་དོན་ཏེ། བྱང་སེམས་རྣམས་ཀྱིས་ཡོན་ཏན་སྒྲུབ་པའི་རྟེན་གྱི་གཙོ་བོ་ནི་སྤྱིར་བསམ་གཏན་གྱི་སས་བསྡུས་པའི་ཏིང་ངེ་འཛིན་དང་། ཁྱད་པར་གནས་ཆ་དང་གསལ་ཆ་མཉམ་པའི་བསམ་གཏན་བཞི་པའི་ཏིང་ངེ་འཛིན་བསྒྲུབ་སྟེ་ཏིང་ངེ་འཛིན་ཁྱད་པར་ཅན་སྒྲུབ་ཚུལ་ལོ། །གཞན་ཡང་། ཇོ་བོས། ཡེངས་མ་ལམ་དུ་མི་ཚེ་ཟད་པས་ད་ནི་མཉམ་གཞག་བྱ་བར་རན། །ཞེས་དང༌། བསམ་གཏན་གྱི་མཆོག་བློ་མ་བཅོས་པ་ཡིན། ཞེས་དང་། དགོན་པ་བས། བསམ་གཏན་གྱི་རྩ་བ་དབེན་ས་བསྟེན་པ་ལ་ཐུག ཅེས་གསུངས། པུ་ཏོ་བས། མི་གསེབ་ལ་དགའ་ཞིང་བྱ་བྱེད་མང་བ་ལ་དགེ་སྦྱོར་མི་འོང་། དེའི་ནང་ནས་བསམ་གཏན་མི་འོང་། ཞེས་དང༌། \b
བསམ་གཏན་སྒོམ་པ་ལ་ཕྱི་རོལ་གྱི་དངོས་པོ་ཐམས་ཅད་ལ་འདོད་ཆུང་ཆོག་ཤེས་དགོས་ཞེས་དང་། སྡོམ་པ་དམ་ཚིག་མི་ལྡན་ཞིང་རྒྱུད་མ་དག་པས་ཏིང་ངེ་འཛིན་བསྒོམས་ཀྱང་མི་སྐྱེ་ཞེས་གསུངས་ལ། ཁ་རག་པས། ལས་དང་པོ་པ་ཡི་རྟོག་པ་ལ། །གསལ་ཆ་ཡོད་དེ་བརྟན་ཆ་མེད། །རྟོག་པའི་རླུང་ལ་མ་སྐུར་བར། །དྲན་པའི་ཐག་པས་ཆིངས་ཤིག་ཨང་། །ཞེས་གསུངས། ལུང་འདི་དག་གིས་ཏིང་ངེ་འཛིན་སྒོམ་རིགས་ཤིང་བློ་མ་བཅོས་པ་དེའི་མཆོག་ཡིན་པ་དང་། དེ་སྒོམ་པ་ལ་ཞི་གནས་ཀྱི་ཚོགས་བརྟེན་དགོས་ཕྱིར་དབེན་པ་བསྟེན་ནས་བྱ་བྱེད་སྤང་བ། འདོད་ཆུང་ཆོག་ཤེས་བསྟེན་པ། ཚུལ་ཁྲིམས་དག་པ་སོགས་དགོས་པ་དང་། དངོས་གཞིའི་སྐབས་དྲན་ཤེས་བསྟེན་པ་གལ་ཆེ་བར་བསྟན་ཏོ༑ ༑
\b
གཞན་ཡང་རྒྱལ་སྲས་པ་ཉིད་ཀྱིས། བསམ་གཏན་མེད་པར་ཆོས་ཉིད་མི་མཐོང་བས། །རྣམ་རྟོག་མཚན་མ་མེད་པའི་ཏིང་འཛིན་བསྒོམ། །ཞེས་དང་། སྣང་བ་ཐམས་ཅད་རང་གི་སེམས་ཡིན་ཏེ། །སེམས་ཉིད་གདོད་ནས་སྤྲོས་པའི་མཐའ་དང་བྲལ། །གང་ལ་གཟུང་འཛིན་མཚན་མས་མ་གཡེངས་པར། །རྩེ་གཅིག་གནས་པ་ཡང་དག་བསམ་གཏན་ཡིན། །ཞེས་ཇི་ལྟ་བ་ལ་དམིགས་པའི་ཞི་གནས་དང་། ཡང༌། རྣམ་དག་བསམ་གཏན་སྟོབས་ཀྱིས་མཐོང་ཆོས་ལ། །ཞེས་སོགས་བསམ་གཏན་གསུམ་ལ་སློབ་པར་སྨོན་ཞིང་། དེ་ལྟར་ཐུགས་ཉམས་སུ་བཞེས་པར་མཛད་དོ། །
\b
\v 30 དྲུག་པ་ཤེས་རབ་ལ་བསླབ་པ་ནི། ཞེས་གསུངས། དོན་ནི། དམིགས་བུ་ལྟ་བུའི་སྟོང་ཉིད་རྟོགས་པའི་ཤེས་རབ་ཀྱིས་ཟིན་པ་མེད་ན། ལོང་བའི་ཚོགས་ལྟ་བུའི་ཕ་རོལ་ཏུ་ཕྱིན་པ་དང་པོ་ལྔའི་ཉམས་ལེན་ཙམ་ལ་བསླབ་པ་ཡིས་ནི་རྫོགས་པའི་བྱང་ཆུབ་འཐོབ་པར་མི་ནུས་པ་སྟེ་རྣམ་པ་ཐམས་ཅད་མཁྱེན་པའི་གྲོང་ཁྱེར་དུ་བགྲོད་མི་ནུས་པས་ན། སྙིང་རྗེ་ཆེན་པོ་དང་བྱང་ཆུབ་ཀྱི་སེམས་སོགས་ཐབས་ཀྱི་ཆ་རྒྱ་ཆེན་པོ་དང་ལྡན་ཞིང་། གང་བསྒོམ་བྱ། གང་གིས་སྒོམ་པ་པོ། ཚུལ་ཇི་ལྟར་སྒོམ་པ་སྟེ་འཁོར་གསུམ་པོ་བདེན་གྲུབ་ཏུ་རྣམ་པར་མི་རྟོག་པའི་ཤེས་རབ་བསྒོམ་པ་ནི་ཐམས་ཅད་མཁྱེན་པ་འཐོབ་བྱེད་ཀྱི་རྒྱུ་མེད་དུ་མི་རུང་བ་ཡིན་ལ། དེས་ན་ཐབས་ཀྱི་ཆ་དང་ལྡན་པའི་སྟོང་ཉིད་རྟོགས་པའི་ཤེས་རབ་སྒོམ་པ་སོགས་ཤེས་རབ་རྣམ་པ་གསུམ་ལ་སློབ་པ་ནི་རྒྱལ་སྲས་རྣམས་ཀྱི་ཤེས་རབ་ཀྱི་ཕར་ཕྱིན་ལ་སློབ་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་མདོ་རྒྱན་ལས། ཤེས་བྱ་ཡང་དག་རབ་རྣམ་འབྱེད། །ཅེས་དང་། ཀུན་བཏུས་ལས། ཤེས་རབ་གང་ཞེ་ན། ཆོས་རབ་ཏུ་རྣམ་པར་འབྱེད་པའོ་ཞེས་པ་ལྟར། བརྟག་བྱའི་ཆོས་ལ་ཡང་དག་པར་སོ་སོར་རྟོག་པའམ་རྣམ་པར་འབྱེད་པ་ནི་ཤེས་རབ་ཀྱི་ངོ་བོ་ཡིན་ལ། དེའང་རིག་པའི་གནས་ལྔ་ལ་མཁས་པའི་ཤེས་རབ་ཀྱི་ཀུན་རྫོབ་རྟོགས་པའི་ཤེས་རབ། བདག་མེད་པའི་དོན་དོན་སྤྱིའི་སྒོ་ནས་སམ་མངོན་དུ་གྱུར་པའི་སྒོ་ནས་མཇལ་བའི་ཤེས་རབ་ནི་དོན་དམ་རྟོགས་པའི་ཤེས་རབ། སེམས་ཅན་རྣམས་ཀྱི་འདི་ཕྱིའི་དོན་ཁ་ན་མ་ཐོ་བ་མེད་པ་སྒྲུབ་ཚུལ་ཤེས་པ་ནི་སེམས་ཅན་དོན་བྱ་ཚུལ་རྟོགས་པའི་ཤེས་རབ་བོ། །དབྱེ་སྒོ་གཞན་ཡང་ཡོད་དོ། །
\b
ཤེས་རབ་མེད་པའི་ཉེས་པ་ནི། སྤྱིར་ཤེས་རབ་མེད་ན་འདི་ཕྱིའི་ཡོན་ཏན་གང་ཡང་སྒྲུབ་མི་ནུས་ཤིང་། ཁྱད་པར་བདག་མེད་རྟོགས་པའི་ཤེས་རབ་མེད་ན་སྦྱིན་སོགས་ལྔ་ཡང་མིག་དང་བྲལ་བ་ལྟར་ཡིན་ཏེ། སྡུད་པ་ལས། ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདི། །དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །ཞེས་གསུངས། ཤེས་རབ་ཀྱི་ཕན་ཡོན་ནི། འདི་ཕྱིའི་ཡོན་ཏན་ཐམས་ཅད་སྒྲུབ་ནུས་པ་སོགས་སྔ་མའི་ལྡོག་ཕྱོགས་རྣམས་ཡིན་ལ། སྔ་མ་ལས་ཀྱང་། གང་ཚེ་ཤེས་རབ་ཀྱིས་ནི་ཡོངས་སུ་ཟིན་གྱུར་པ། །དེ་ཚེ་མིག་རྙེད་གྱུར་ཅིང་འདི་ཡི་མིང་འཐོབ་བོ། །ཞེས་གསུངས་ཤིང་། སྒྲིབ་གཉིས་ཀྱི་གཉེན་པོར་སྟོང་ཉིད་རྟོགས་པའི་ཤེས་རབ་གལ་ཆེ་བར་རྒྱུད་བླ་དང་། སྤྱོད་འཇུག་ལས་གསུངས་པ་སོགས་གནས་སྐབས་དང་མཐར་ཐུག་གི་ཕན་ཡོན་མང་ངོ༌། །
\b
ཐབས་དང་ལྡན་ཞེས་པ་ནི། རྒྱན་ལས། ཤེས་རབ་ཐབས་དང་ལྡན་པ་ལ། །ཞེས་པའི་དོན་ཏེ། སྟོང་ཉིད་རྐྱང་པས་ནི་ཐེག་ཆེན་གྱི་ལམ་གང་ཡང་མི་ཕྱིན་པས། སྦྱིན་སོགས་ཐབས་ཀྱི་ཆ་ཀུན་ཚང་བའི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་ཉིད་བསྒོམ་དགོས་པར་བསྟན་ཏེ་ཤེས་རབ་ཁྱད་པར་ཅན་སྒྲུབ་ཚུལ་ཡིན་ལ། ཕྱིན་དྲུག་གི་ཡོན་ཏན་སྒྲུབ་ཚུལ་རྒྱན་ལས་གསུངས་པ་འདི་དག་ནི་འོད་སྲུང་གིས་ཞུས་པའི་མདོའི་དོན་ནོ༑ ༑གཞན་ཡང་། ཇོ་བོས། ལོག་ལྟའི་དབང་གིས་ཡང་དག་དོན་མི་རྟོགས་པས་ཡང་དག་དོན་ལ་གཞིགས། །ཞེས་དང་། ཐབས་གོམས་དབང་གི་བདག་ཉིད་ཀྱིས། །གང་དེའི་ཤེས་རབ་རྣམ་བསྒོམས་པ། །དེས་ནི་བྱང་ཆུབ་མྱུར་དུ་འཐོབ། །ཅེས་དང་། ཤེས་རབ་ཀྱི་མཆོག་གང་ལའང་དེར་འཛིན་མེད་པ་ཡིན། ཞེས་དང༌། ཡང་སྟོང་ཉིད་ལེགས་པར་རྟོགས་ན་དེའི་ཁོངས་སུ་ཕྱིན་དྲུག་གི་ཉམས་ལེན་འདུས་པར་གསུངས་ལ། པུ་ཏོ་བས་ཀྱང་དེ་ལྟར་གསུངས་ཤིང་། དེའི་ཤེས་བྱེད་དུ། ཤེས་རབ་ཕ་རོལ་ཕྱིན་ལ་བསླབ་པར་བྱས་རྣམས་ཀྱིས། །ཕ་རོལ་ཕྱིན་པ་ཐམས་ཅད་འདིར་ནི་འདུས་པར་གསུངས། །ཞེས་སྡུད་པའི་ལུང་འདི་འདྲེན་ནོ། །
\b
དགོན་པ་བས། ཤེས་རབ་ཀྱི་རྩ་བ་རང་སེམས་ལ་ལྟ་བ་ལ་ཐུག་ཅེས་གསུངས་ཏེ། ལུང་འདི་དག་གིས་སྟོང་ཉིད་བསྒོམ་དགོས་པ་དང་། བདེན་མེད་རྟོགས་པ་ཤེས་རབ་ཀྱི་མཆོག་ཡིན་པ་དང་། ཐབས་ཤེས་གཉིས་ཀ་ཚང་དགོས་པ་སོགས་བསྟན་ཏོ། །དེ་ལ་ཐོག་མར་ཐོས་པའི་ཤེས་རབ་གལ་ཆེ་བའང་། ཇོ་བོས། གནས་ལུགས་མ་རྟོགས་བར་དུ་ཐོས་པ་དགོས་པས་བླ་མའི་གདམས་ངག་ཉོན། ཞེས་དང་། རྣལ་འབྱོར་བ་ཆེན་པོས། ཇོ་བོ་པ། སངས་རྒྱས་སྒྲུབ་པ་ལ་པོ་ཏི་མཛོ་སྐེད་ཙམ་པ་ལ་བྱ་བ་མ་བྱས་པར། ལག་མཐིལ་ཙམ་ཞིག་སྟོན་པ་ཙུག སྦེད་པ་ཙུག་བྱས་པས་གང་ཡང་མི་ཕྱིན་གསུངས། ཕུ་ཆུང་བས། བཀའ་པོད་ཞལ་ཕྱེ་བ་སྔས་ན་བཞག་ནས། ཁོ་བོ་ཅག་སློབ་པ་བྱ་བ་ཡིན་པས་ལྟ་བ་མ་བྱུང་ཡང་། འདི་ཀུན་ལ་ཞེ་བསྔགས་བྱེད་ལགས། ཆོས་མི་ཤེས་པར་བྱེད་ཟེར་བ་ཇི་ལྟར་བྱེད་དམ་གསུངས། 
\b
ཤ་ར་བས། སངས་མ་རྒྱས་བར་དུ་སློབ་གཉེར་ལ་ཚར་བ་མེད། སངས་རྒྱས་ཙ་ན་ཚར་བ་ཡིན་གསུངས། གཞན་ཡང་རྒྱལ་སྲས་པ་ཉིད་ཀྱིས། ཤེས་རབ་མེད་པར་ཐར་ལམ་མི་བགྲོད་པས། །བདེན་གཉིས་ཟབ་མོའི་དོན་ལ་མཁས་པར་གྱིས། །ཞེས་དང་། དེ་ལྟར་སྦྱིན་པ་ལ་སོགས་ལྔ་པོ་ཡང་། །ཕར་ཕྱིན་འགྱུར་བ་ཤེས་རབ་ལ་ལྟོས་ཕྱིར། །ཆོས་ཀུན་སངས་རྒྱས་ལམ་དུ་འགྱུར་འདོད་པས། །ཤེས་རབ་ཕ་རོལ་ཕྱིན་ལ་བསླབ་པར་བྱ། །ཞེས་དང་། དོན་ཡོད་བསྡུ་བཞིས་དོན་ཆེན་བསྒྲུབ་སླད་དུ། །ཞེས་སོགས་ཤེས་རབ་གསུམ་ལ་སློབ་པར་སྨོན་ཞིང་ཐུགས་ཉམས་སུའང་བཞེས་པར་མཛད་དོ། །
\b 
\v 31 གཉིས་པ་མདོ་ལས་གསུངས་པའི་ཆོས་བཞི་ལ་བསླབ་པ་ལ་བཞི། རང་གི་འཁྲུལ་པ་རང་གིས་བརྟགས་ནས་སྤང་བ། བྱང་སེམས་ཀྱི་ཉེས་པ་སྨྲ་བ་སྤང་བ། སྦྱིན་བདག་གི་ཁྱིམ་ལ་ཆགས་པ་སྤང་བ། རྩུབ་མོའི་ཚིག་སྨྲ་བ་སྤང་བའོ། །དང་པོ་ནི། ཞེས་གསུངས། དོན་ནི། ཐེག་ཆེན་ལ་ཞུགས་པའི་གང་ཟག་སོགས་ཀྱིས་རང་གི་འཁྲུལ་པའམ་སྐྱོན་ལ་རང་གིས་དུས་རྟག་ཏུ་ཡང་ཡང་མ་བརྟགས་ན། རང་ལ་མཁས་བཙུན་སོགས་ཀྱི་ཡོན་ཏན་གང་ཡང་མེད་པར་མ་ཟད། རང་སྐྱོན་རི་རབ་ཙམ་ཡོད་པའང་མི་མཐོང་བར་བདག་ཆོས་པ་ཡིན་ནོ་སྙམ་པ་དང་། གཞན་ཕལ་ཆེར་གྱིས་ཀྱང་ཕྱི་ཚུལ་ལ་བལྟས་ནས་འདི་ཆོས་པའོ་སྙམ་དུ་བཟུང་ཡང༑ ཆོས་པ་མིན་བཞིན་དུ་ཆོས་པར་བརྫུས་པའི་གཟུགས་ཀྱིས་ཆོས་མིན་གྱི་བྱ་བ་ཚེ་འདིའི་དགྲ་འདུལ་གཉེན་སྐྱོང་སོགས་ཀྱང་བྱེད་སྲིད་པས་ན་རང་སྐྱོན་ལ་མི་བརྟག་པ་ཉེས་པ་ཆེའོ། །
\b
དེའི་ཕྱིར་དུས་རྒྱུན་དུ་རང་གི་སྒོ་གསུམ་གྱི་འཁྲུལ་པ་ལ་ཞིབ་ཏུ་བརྟགས་ནས་སྤོང་བ་ནི་རྒྱལ་སྲས་རྣམས་ཀྱིས་རང་སྐྱོན་ངོས་བཟུང་སྟེ་སྤོང་ཚུལ་གྱི་ལག་ལེན་ཡོན་ནོ་ཞེས་པའོ། །གཞན་ཡང་ཚོམས་ལས༑ བདག་ཉིད་ཀྱི་ནི་རིགས་པ་དང་། །མི་རིགས་བྱ་ལ་བརྟག་པར་བྱ། །ཞེས་དང་། སྤྱོད་འཇུག་ལས། གང་ཚེ་འདི་ནི་ཅི་བྱེད་ཅེས། །བདག་གི་སྐྱོན་ལ་བརྟག་པར་གྱིས། །ཞེས་པ་ལྟར་རང་སྐྱོན་ལ་རྟོག་ཅིང་དཔྱོད་པའི་སྒོ་ནས་སྤོང་བ་གལ་ཆེ་ཞིང་། ཁྱད་པར་རང་ཐེག་ཆེན་ལ་ཞུགས་པ་ཡིན་ན་གཞན་མ་དད་པ་བསྲུང་བའི་ཐབས་སུ་རང་གི་འཁྲུལ་པ་ལ་བརྟགས་ནས་སྤང་དགོས་ཏེ༑ བློ་གྲོས་རྒྱ་མཚོས་ཞུས་པ་ལས། ཐེག་པ་ཆེན་པོ་སྡུད་པར་འགྱུར་བའི་ཆོས་གཅིག་སྟེ། བདག་གི་འཁྲུལ་པ་ལ་རྟོག་པས་སེམས་ཅན་ཐམས་ཅད་རྗེས་སུ་བསྲུང་བར་བྱའོ། །ཞེས་དང་། 
\b
ཆོས་ཡང་དག་པར་སྡུད་པ་ལས། གཞན་མ་དད་པ་བསྲུང་བ་ནི་ཚུལ་ཁྲིམས་བསྲུང་བའོ། །ཞེས་དང་། བྱང་ཆུབ་སེམས་དཔའི་སོ་སོར་ཐར་པ་ལས། འཇིག་རྟེན་མ་དད་པ་བྱེད་པ་བརྟགས་ཏེ་བསལ་བར་བྱའོ། །ཞེས་གསུངས་ཤིང་། སྤྱོད་འཇུག་ལས་ཀྱང་། སོ་ཤིང་དང་ནི་མཆིལ་མ་དག །ཅེས་སོགས་དང་། འཇིག་རྟེན་མ་དད་གྱུར་པ་ཀུན། །མཐོང་དང་དྲིས་ཏེ་སྤང་བར་བྱ། །ཞེས་སོགས་མང་ལ། བསླབ་བཏུས་ལས། འབྲས་བུ་མེད་པའི་བྱེད་སྤངས་པས། །ཞེས་སོགས་གཞན་ལ་ཕན་པའི་དོན་དང་འབྲས་བུ་མེད་ཅིང་གཞན་མ་དད་པ་སྐྱེ་བའི་རྒྱུ་སྤང་ཚུལ་མང་དུ་གསུངས་ཤིང༌། །ཡང་༑ ཀུན་ཏུ་མི་རྒོད་འཇམ་པ་དང་། །རན་ཅིང་མཉེན་པར་སྨྲ་བ་ཡིས། །སྐལ་ལྡན་སྐྱེ་བོ་འདུན་པར་འགྱུར། །གཟུང་བར་འོས་པའང་སྐྱེ་བར་འགྱུར། །ཞེས་རང་སྐྱོན་ལ་བརྟགས་ནས་སྤངས་པའི་ཕན་ཡོན་གཞན་དད་ཅིང་ཚིག་གཟུང་བའི་འོས་སུ་འགྱུར་བ་དང་། 
\b
དེ་བཞིན་དུ་གཞན་མ་དད་པ་མ་བསྲུངས་པའི་ཉེས་པའང་། དེ་ཉིད་ལས། དེ་ནི་གཟུང་འོས་མ་ཡིན་ན། །འཇིག་རྟེན་རྒྱལ་བའི་མྱུ་གུ་བརྙས། །ཐལ་བས་གཡོགས་པའི་མེ་བཞིན་དུ། །སེམས་ཅན་དམྱལ་ལ་སོགས་པར་བསྲེག །ཅེས་གཞན་ལ་གནོད་འགྱུར་བསྲུང་བའི་སྐབས་སུ་གསུངས་ཏེ། བྱང་སེམས་རང་གི་ལུས་ངག་གི་ཉེས་སྤྱོད་མ་བསྲུངས་ན་གཞན་མ་དད་པས་རང་ལ་བརྙས་པར་འགྱུར་ཞིང་། དེས་ཕ་རོལ་པོ་ངན་སོང་དུ་འགྲོ་བས་ན་རང་ཉིད་ལའང་ཉེས་པར་འགྱུར་བའོ། །ཡང་། དེ་ཕྱིར་རྒྱལ་བས་སྡོམ་པའི་མདོར། །གང་གིས་སེམས་ཅན་མ་དད་འགྱུར། །དེ་ནི་བསྒྲིམས་ཏེ་སྤང་བྱ་ཞེས།། དཀོན་མཆོག་སྤྲིན་ལས་བཀའ་སྩལ་ཏོ། །ཞེས་གསུངས་ནས་མདོ་དྲངས་ཏེ་རྒྱས་པར་གསུངས་སོ༑ ༑གཞན་ཡང་ཇོ་བོས། གཞན་སྐྱོན་མི་བརྟག་རང་སྐྱོན་བརྟགས་ལ་རང་སྐྱོན་ཁྲག་ངན་བཞིན་དུ་ཕྱུང་། །ཞེས་པ་དང་། བདག་གི་ཉེས་པ་བསྒྲག་བྱ་ཞིང་། །ཞེས་དང་། 
\b
འབྲོམ་གྱིས་ཀྱང་། རང་མཚང་རང་གིས་བྲུས་དང་མཁས་པ་ཡིན། །ཞེས་གསུངས། པུ་ཏོ་བས། དེའང་སོ་སོའི་སྐྱེ་བོའི་དུས་ན་སེམས་ཅན་གྱི་དོན་དུ་རང་གི་འཁྲུལ་པ་སྤང་བ་ལ་གཙོ་བོར་བྱ་ཞེས་དང་། ཁ་རག་པས། གཞན་གྱི་སྐྱོན་ལ་མ་རྟོག་པར། །རང་སྐྱོན་རྟོག་ལ་སྤོངས་ཤིག་ཨང་། །ཞེས་དང་། ཤ་བོ་པས། རང་སྐྱོན་ཆེན་པོའང་མི་ཚོར་བར་གཞན་སྐྱོན་ཕྲ་མོ་ཙམ་ཡང་ཚོར་བ་འདི་ཞེས་རང་ལ་སྨད་པར་མཛད་དོ། །གཞན་ཡང་རྒྱལ་སྲས་པ་ཉིད་ཀྱིས། མཁས་པ་དང་། བཙུན་པ་དང་། བཟང་བའི་ཡོན་ཏན་གང་ཡང་མེད་བཞིན་དུ་རང་བཟང་པོར་རེ་བའི་རློམ་སྟངས་ཅན། རང་སྐྱོན་རི་རབ་ཙམ་ཡང་མི་མཐོང་ཞིང་གཞན་སྐྱོན་རྡུལ་ཙམ་ལའང་རྟོག །རང་དོན་ཞེ་ལ་བཞག་ནས་གཞན་དོན་བྱེད་པར་སྨྲ། ཆོས་པར་བརྫུས་ནས་ཚེ་འདིའི་ཆེ་ཐབས་འབའ་ཞིག་སྒྲུབ་པ་ཁྱོད་ཀྱིས། སྔར་ཡང་རང་གི་སྤྱོད་པ་ལ་མ་བརྟགས་པར་རང་གིས་རང་བསླུས་པས། ཞེས་སོགས་རང་ཉིད་ལ་སུན་འབྱིན་མཛད་དོ། །
\b
\v 32 གཉིས་པ་ནི། ཞེས་གསུངས། དོན་ནི། ཐེག་ཆེན་ལ་ཞུགས་པའི་གང་ཟག་གིས་ཉོན་མོངས་སྤྱི་དང་ཁྱད་པར་ཕྲག་དོག་གི་དབང་གིས། རྒྱལ་བའི་སྲས་གཞན་དག་གི་སྤྱོད་ཚུལ་ལ་བརྟགས་ནས་ཉེས་པ་གླེང་བར་བྱས་ན་བདག་ཉིད་ལ་ཉེས་ལྟུང་གིས་གོས་ནས་ཐེག་ཆེན་གྱི་ལམ་ལས་ཉམས་པར་འགྱུར་བས་ན། སྤྱིར་སེམས་ཅན་ཀུན་དང་ཁྱད་པར་ཐེག་པ་ཆེ་ཆུང་གཉིས་ལས་སྔ་མ་ལ་ཞུགས་པའི་གང་ཟག་གི་ཉེས་པ་ཕྲ་མོ་ཙམ་ཡང་མི་སྨྲ་བར་ངག་སྡོམ་པར་བྱེད་པ་ནི་རྒྱལ་སྲས་རྣམས་ཀྱིས་གཞན་གྱི་སྐྱོན་ལ་མི་བརྟག་ཅིང་མི་གླེང་བའི་ལག་ལེན་ཡིན་ནོ་ཞེས་པའོ། །
\b
གཞན་ཡང་ཚོམས་ལས། གཞན་གྱི་སྐྱོན་ལ་མི་བརྟག་ཅིང་། །གཞན་གྱིས་བྱས་དང་མ་བྱས་མིན། །ཞེས་དང་། བསླབ་བཏུས་སུ་མདོ་དྲངས་པ་ལས། ཉིན་དང་མཚན་མོ་དེ་བཞིན་ལན་གསུམ་དུ། །བྱང་ཆུབ་སེམས་དཔའ་རྣམས་ལ་མགོས་ཕྱག་འཚལ། །རྟག་ཏུ་འདོད་བཞིན་སྤྱད་པ་སྤྱོད་པ་ན། །དེ་དག་འཁྲུལ་པ་ཙམ་ཡང་མི་བཙལ་ལོ། །ཞེས་སོགས་གསུངས་པར་ལྟར། གཞན་སེམས་ཅན་ཀུན་དང་ཁྱད་པར་ཐེག་ཆེན་ལ་ཞུགས་པའི་གང་ཟག་གི་འཁྲུལ་པ་ཅུང་ཟད་ཙམ་ཡང་བཙལ་མི་རུང་བར་གསུངས་ཤིང་། དེ་བཞིན་དུ་ཡང་དེ་ཉིད་ལས། དེ་བཞིན་གཤེགས་པས་དོན་གྱི་དབང་འདི་གཟིགས་ནས་གང་ཟག་གིས་གང་ཟག་གི་དྲོད་མི་གཟུང་གི་ང་དང་ང་འདྲ་བས་གང་ཟག་གི་དྲོད་བཟུང་ངོ་། །ཞེས་དང་། འདི་ནི་འདི་འདྲའོ། །འདི་ནི་འདི་འདྲའོ་ཞེས་གཞན་ལ་དཔྱད་པར་མི་བྱའོ་ཞེས་སོགས་རང་ལ་གནོད་འགྱུར་འགོག་པའི་སྐབས་སུ་མང་དུ་གསུངས་སོ། །
\b
དད་པའི་སྟོབས་བསྐྱེད་པ་ལ་འཇུག་པའི་ཕྱག་རྒྱའི་ཁ་མདོ་ལས། འགའ་ཞིག་ཁྲོས་ནས་ཕྱོགས་བཅུའི་སེམས་ཅན་ཐམས་ཅད་བཙོན་རར་བཅུག་པ་བས་བྱང་སེམས་ལ་ཁྲོས་ཏེ་རྒྱབ་ཀྱིས་ཕྱོགས་ཏེ་འདུག་ནས་མ་རུངས་པ་འདི་མི་བལྟའོ་ཟེར་ན་སྡིག་པ་ཆེས་གྲངས་མེད་སྐྱེད་པ་དང་། འཛམ་གླིང་གི་སེམས་ཅན་ཐམས་ཅད་ཀྱི་བདོག་པ་འཕྲོག་པ་བས་ཀྱང་༑ བྱང་སེམས་གང་ཡང་རུང་བ་ལ་སྨད་ན་ཉེས་པ་ཆེ་བ་སོགས་གསུངས་ཤིང་དེ་བཞིན་དུ་ངེས་པ་དང་མ་ངེས་པར་འཇུག་པའི་ཕྱག་རྒྱའི་མདོ་དང་། རབ་ཏུ་ཞི་བ་རྣམ་པར་ངེས་པའི་ཆོ་འཕྲུལ་གྱི་མདོ་སོགས་སུ་བྱང་སེམས་རྣམས་དགེ་མི་དགེའི་ཞིང་ཤིན་ཏུ་སྟོབས་ཆེ་བ་ཡིན་པར་གསུངས་ལ། སྤྱོད་འཇུག་ལས་ཀྱང་། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །ཞེས་སོགས་གསུངས། 
\b
དེའང་སེམས་བསྐྱེད་པའི་བྱང་སེམས་ལ་ཞེ་སྡང་གིས་མི་བསྔགས་པ་དང་། མི་སྙན་པ་བརྗོད་ན་ནག་ཆོས་སུ་འགྱུར་ལ། དེའི་གཉེན་པོའི་དཀར་ཆོས་ནི། བྱང་སེམས་ཐམས་ཅད་ལ་སྟོན་པའི་འདུ་ཤེས་བསྐྱེད་ཅིང་ཕྱོགས་བཅུར་དོན་གནས་ཀྱི་ཡོན་ཏན་བརྗོད་པའོ། །དེས་ན་འོད་སྲུང་གིས་ཞུས་པ་ལས། བདག་ནི་སེམས་ཅན་ཐམས་ཅད་ལ་སྟོན་པའི་འདུ་ཤེས་བསྐྱེད་ལགས་སོ། །དེ་ཅིའི་སླད་དུ་ཞེ་ན་དབང་པོ་སྨིན་པ་དང་མ་སྨིན་པ་གང་ཡིན་འཚལ་བ་མ་མཆིས་པའི་ཕྱིར་རོ་ཞེས་པ་ལྟར་སེམས་ཅན་ཐམས་ཅད་ལ་སྟོན་པའི་འདུ་ཤེས་བསྐྱེད་ནས་དག་སྣང་སྦྱོང་བ་གལ་ཆེའོ། །བཤེས་སྤྲིངས་སོགས་ལས་ཀྱང་ཨ་མྲའི་འབྲས་བུ་བཞིན་མི་ལའང་རིགས་བཞི་ཡོད་པར་གསུངས་ཤིང་། ཁྱད་པར་ནང་སྨིན་ལ་ཕྱི་མ་སྨིན་པ་དེ་འདྲ་བ་ལ་བརྟེན་ནས་སྡིག་གསོག་པས་མ་མཐོང་བའི་གཡང་ས་ཆེན་པོ་ཐལ་བས་གཡོགས་པའི་མེ་དོང་བཞིན་ཡིན་པར་གསུངས་པས་གཟབ་དགོས་སོ། །
\b
གཞན་ཡང་ཇོ་བོས། གཞན་གྱི་འཁྲུལ་པ་བཙལ་མི་བྱ། །གཞན་གྱི་ཡོན་ཏན་བསྒྲག་པར་བྱ། །ཞེས་དང་། གང་ཟག་ཆོས་ཀྱི་མིག་ཅན་དང་། །ལས་དང་པོ་བའི་སེམས་ཅན་ལ། །སྟོན་པའི་འདུ་ཤེས་བསྐྱེད་པར་བྱ། །སེམས་ཅན་ཐམས་ཅད་མཐོང་བའི་ཚེ། །ཕ་མ་བུ་ཚའི་འདུ་ཤེས་བསྐྱེད། །ཅེས་དང་། འབྲོམ་གྱིས་ཀྱང་། གཞན་མཚང་ལྷོད་ལ་ཞོག་དང་དགེ་བ་ཡིན། །ཞེས་གསུངས། པུ་ཏོ་བས། སེམས་ཅན་སྐྱོན་གྱི་བདོག་ཡིན་ཕྱིར། །སྐྱོན་རྣམས་གང་ལའང་མི་རིགས་མི་བསམ། །ཞེས་སོགས་དང་༑ བྱང་སེམས་སོགས་ཡུལ་གང་བཟང་བཟང་ལ་སྡིག་བསགས་པ་འདིས་སྤྱིར་དགེ་བ་ཐམས་ཅད་ཕྱགས་མས་འདེབས། སྒོས་བྱང་ཆུབ་ཀྱི་སེམས་རྒྱང་དུ་འཕེན། བྱང་སེམས་ནི་གང་བཞུགས་ཆ་མེད། ཅེས་སོགས་དང་། དེས་ན་སེམས་ཅན་ཐམས་ཅད་ཀྱི་འཁྲུལ་པ་ལ་མི་བརྟག། སྒོས་བླ་མའི་འཁྲུལ་པ་ལ་མི་བརྟག་ཅེས་གསུངས། 
\b
ཁ་རག་པས། ཐེག་ཆེན་སྟོན་པའི་བླ་མ་ཡི། །ཕྱི་རོལ་སྤྱོད་ལམ་མི་མཛེས་ཀྱང་། །ནང་གི་ཐུགས་དགོངས་མི་ཤེས་པས། །བླ་མའི་སྐྱོན་ལ་མ་རྟོག་ཨང་ཞེས་དང༌། གླང་ཐང་པས། གང་ཟག་གི་ཚོད་གང་ཟག་གིས་མི་ཟིན་པས་སུ་ལའང་སྐུར་བ་མི་གདབ། ཅེས་དང་། འཆད་ཀ་བས། ཡན་ལག་ཉམས་པ་བརྗོད་མི་བྱ། །ཞེས་དང་། གཞན་ཕྱོགས་གང་ཡང་མི་བསམ་མོ། །ཞེས་གཞན་ལ་ཚུལ་འཆལ་ཟེར་བ་སོགས་ཀྱི་སྐྱོན་མི་བརྗོད་པ་དང༑ སེམས་ཅན་སྤྱི་དང་ཁྱད་པར་ཆོས་སྒོར་ཞུགས་པའི་སྐྱོན་བསམ་མི་རུང་བར་གསུངས་སོ། །གཞན་ཡང་རྒྱལ་སྲས་པ་ཉིད་ཀྱིས། སྤྱིར་ལོང་གཏམ་ལ་སྙིང་པོ་མེད། མི་དགེ་བ་འཕེལ། སྒོས་སུ་གཞན་ལ་སྨད་པས་རང་མི་མཐོ་བའི་སྟེང་དུ་ཉེས་པ་ཕོག ཆགས་སྡང་འཕེལ། ཁྱད་པར་ཆོས་དང་གང་ཟག་སྡེ་རིས་སུ་ཕྱེ་ནས་སྨོད་པ་འདི་རང་འཇིགས། ཞེས་དང་། ཕྲག་དོག་དབང་གིས་ཆོས་དང་གང་ཟག་ལ། །སྨད་ནས་བདག་དགེ་ཉམས་ཤིང་གཞན་སེམས་འཁྲུལ། །དེ་བས་གཞན་ལ་ཕན་ངེས་མ་གཏོགས་པ། །གཞན་ལ་སྐྱོན་བརྗོད་མ་མཛད་ཅེས་གསུངས་ཤིང་། དེ་ལྟར་ཐུགས་ཉམས་སུ་བསྟར་རོ། །
\b
\v 33 གསུམ་པ་ནི། ཞེས་གསུངས། དོན་ནི། རང་ལ་རྙེད་པ་དང་བཀུར་སྟི་སྟོབ་པའི་མཛའ་བཤེས་དང་སྦྱིན་བདག་ལ་ཆགས་པའི་དབང་གིས་ཐེག་ཆེན་ལ་ཞུགས་པའི་གང་ཟག་ནང་ཕན་ཚུན་རྙེད་བཀུར་སོགས་ཀྱི་དོན་དུ་རྩོད་པར་འགྱུར་ཞིང་། ཐོས་བསམ་སྒོམ་གསུམ་སོགས་དམ་པའི་ཆོས་ཀྱི་བྱ་བ་རྣམས་ཀྱང་ཉམས་པར་འགྱུར་བས་ན། མཛའ་བཤེས་ཀྱི་ཁྱིམ་དང་སྦྱིན་བདག་གི་ཁྱིམ་རྣམས་ལ་ཆགས་པ་སྤོང་བ་ནི་རྒྱལ་སྲས་རྣམས་ཀྱིས་རྙེད་བཀུར་འབྱུང་བའི་ཁྱིམ་ལ་ཆགས་པ་སྤོང་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་ལྷག་བསམ་བསྐུལ་བ་ལས། རྙེད་པ་དང་བཀུར་སྟི་ནི་འདོད་ཆགས་སྐྱེད་པ་ཡིན་པར་བརྟག་པར་བྱའོ། །རྙེད་པ་དང་བཀུར་སྟི་ནི་དྲན་པ་འཇོམས་པར་བྱེད་པ་བརྟག་པར་བྱའོ། །
\b
དེ་བཞིན་དུ་སྦྱར་ཏེ། ངོ་ཚ་ཁྲེལ་མེད་སྐྱེད་པ་དང་། མཛའ་བཤེས་ཀྱི་ཁྱིམ་དང་སློང་མོ་སྟེར་བའི་ཁྱིམ་ལ་བལྟ་བ་དང་། སེར་སྣ་བྱེད་པ་དང༌། མི་མཛའ་བ་གནས་པར་བྱེད་པ་དང་། མཛའ་བོ་སྤང་བ་དང༌། ཞེས་སོགས་དང༌། བྱང་ཆུབ་སེམས་དཔའ་རྙེད་པ་དང་བཀུར་སྟི་ལ་ཉེས་དམིགས་གང་དག་བརྟག་པར་བྱ་བ་ནི་འདི་ལྟ་བུ་འདི་དག་གོ །བརྟགས་ནས་འདོད་པ་ཆུང་བར་བྱ་ཡི། ཡོངས་སུ་གདུ་བར་ནི་མི་བྱའོ། །ཞེས་སོགས་དང་། འདོད་པ་ཆུང་བ་ལ་ཆོས་འདི་ལྟ་བུ་དག་མེད་པའི་ཕྱིར་ཏེ། དེའི་སངས་རྒྱས་ཀྱི་ཆོས་རྣམས་ལ་བར་ཆད་མེད་པ་ཡིན་ཞེས་དང་། ཕན་ཡོན་འདི་ལྟ་བུ་འདི་དག་ཤེས་པར་བྱས་ནས་བྱང་ཆུབ་སེམས་དཔའ་མཁས་པས་རྙེད་པ་དང་བཀུར་སྟི་ཐམས་ཅད་སྤང་བའི་ཕྱིར་ལྷག་པའི་བསམ་པས་འདོད་པ་ཆུང་བ་ལ་གནས་པར་བྱ་ཞིང་། འདོད་པ་ཆུང་བ་ལ་བསྟེན་པར་བྱའོ། །
ཞེས་རྙེད་བཀུར་གྱི་ཉེས་པ་དང༌། འདོད་ཆུང་ཆོག་ཤེས་ཀྱི་ཕན་ཡོན་གསུངས་ལ། འོད་སྲུང་གིས་ཞུས་པ་ལས་ཀྱང་། ལྟ་གྱུར་འཆིང་དང་རྙེད་དང་བཀུར་སྟི་དང་། །གྲགས་པའི་འཆིང་བ་རབ་ཏུ་བྱུང་བ་ཡི། །འཆིང་བ་དམ་ཞེས་འཕགས་པ་རྣམས་ཀྱིས་གསུངས། །དེ་བས་རྟག་ཏུ་རབ་ཏུ་བྱུང་བས་སྤང་། །ཞེས་གསུངས་ལ། སྤྱོད་འཇུག་ལས། བདག་ནི་རྙེད་མང་བཀུར་སྟི་བཅས། །བདག་ལ་མང་པོ་དགའོ་ཞེས། །དེ་འདྲའི་སྙེམས་པ་འཆང་གྱུར་ན། །ཤི་བའི་འོག་ཏུ་འཇིགས་པ་སྐྱེ། །ཞེས་སོགས་དང་། རྙེད་པ་དག་ནི་མང་བྱུང་ཞིང་། །ཞེས་སོགས་མང་དུ་གསུངས་སོ། །
\b
གཞན་ཡང་ཇོ་བོས། རབ་བྱུང་འཆིང་བ་དམ་པོ་གང༌། །རྙེད་པ་དང་ནི་བཀུར་སྟི་སྟེ། །འཆིང་བ་དེ་ལས་གྲོལ་བ་གང་། །མེ་ཡི་ནང་གི་པདྨ་བཞིན། །ཞེས་དང་། པུ་ཏོ་བས་ཀྱང་། རྙེད་སོགས་བཞི་པོ་གཞན་ལ་སྣང་ཡང་། །དེ་ཉིད་ཤི་ཟིན་འདྲ་བར་ཤེས་བྱ། །མདོ་སྨད་ཇོ་བོས་སྦྱང་མར་བླངས་བཞིན། །དེ་བས་རྙེད་སོགས་བཞི་ལ་དགྲར་གཟུང་། །ཞེས་དང་། ཤ་བོ་པས། ཆོས་པ་གཞན་ལ་བསྙེན་བཀུར་བྱེད་པ་མཐོང་ན་ཁོས་མི་བཟོད་པ་འདི། ཞེས་རང་ལ་སུན་འབྱིན་མཛད་དེ། རྙེད་བཀུར་གྱི་དོན་དུ་བདག་བསྟོད་གཞན་སྨོད་བྱེད་པ་ཉེས་པ་ཆེ་བས་སོ༑ ༑སྨྱུག་རུམ་པས། རྙེད་པ་དང་བཀུར་སྟི་ལ་རྒྱའམ་དོལ་གྱི་འདུ་ཤེས་བསྐྱེད་པར་བྱའོ། །ཞེས་གསུངས། གཞན་ཡང་རྒྱལ་སྲས་པ་ཉིད་ཀྱིས། རྙེད་བཀུར་འཆིང་བྱེད་ཡིན་པས་འདོད་ཡོན་འཁྲི་བ་ཆོད། །ཅེས་དང་། རྙེད་བཀུར་ལ་སོགས་ཚེ་འདིའི་ཕུན་ཚོགས་རྣམས། །འབད་ནས་བསྒྲུབས་ཀྱང་འགྲུབ་པར་མ་ངེས་ལ། །གྲུབ་ཀྱང་སྲེད་པ་ལྷག་པར་འཕེལ་འགྱུར་ཏེ། །བུད་ཤིང་མང་པོས་མེ་ལྕེ་འཕེལ་བ་བཞིན། །ཞེས་དང་། ཆོག་ཤེས་བློ་དང་ལྡན་ན་ཕྱུག་པོའི་མཐར་ཐུག་ཡིན། །གང་ལའང་ཆགས་ཞེན་མེད་ན་སྐྱིད་པའི་མཐར་ཐུག་ཡིན། །ཞེས་གསུངས་ཤིང་། དེ་ལྟར་ཐུགས་ཉམས་སུ་བསྟར་བར་མཛད་དོ། །
\b
\v 34 བཞི་པ་ནི། ཞེས་གསུངས། དོན་ནི། རང་གི་ངག་གི་ཉེས་པ་ལ་མ་བརྟགས་པར་ཤིན་ཏུ་རྩུབ་པོའི་ཚིག་སྨྲས་པའི་དབང་གིས་གཞན་དག་གི་སེམས་འཁྲུགས་པར་འགྱུར་ཞིང་། རྒྱལ་བའི་སྲས་རྣམས་ཀྱི་ཚིག་སྨྲ་བ་ན། འཇམ་ཞིང་རན་པ་དང་། ཕེབས་པར་སྨྲ་དགོས་པ་སོགས་ཀྱི་སྤྱོད་ཚུལ་བཟང་པོ་ལས་ཀྱང་ཉམས་པར་འགྱུར་བས་ན་ངག་རྩུབ་པོ་སྨྲ་བ་ནི་ཉེས་པ་ཆེའོ། །དེའི་ཕྱིར་གཞན་དག་དང་གཏམ་སྨྲ་བ་ན་བརྟགས་ནས་ཕ་རོལ་གྱི་ཡིད་དུ་མི་འོང་བའི་ཚིག་རྩུབ་པོ་སྨྲ་བ་སྤོང་བ་ནི་རྒྱལ་སྲས་རྣམས་ཀྱིས་མི་སྙན་པའི་ཚིག་སྤོང་ཚུལ་གྱི་ལག་ལེན་ཡིན་ནོ་ཞེས་པའོ། །གཞན་ཡང་མཛོད་ལས། ཚིག་རྩུབ་པོ་ནི་མི་སྙན་པ། །ཞེས་པ་ལྟར། ཚིག་རྩུབ་ནི་ཀུན་ནས་མནར་སེམས་སྐྱེ་བའི་གཞིར་གྱུར་པའི་སེམས་ཅན་ལ་དུག་གསུམ་གང་རུང་གིས་བསླང་བའི་ཚིག་མི་སྙན་པ་བརྗོད་པའོ། །
\b
བརྗོད་ཚུལ་ནི། བདེན་མི་བདེན་གང་ཡང་རུང་རིགས་སམ། སྒོ་གསུམ་མམ། ཚུལ་ཁྲིམས་སོགས་ཀྱི་སྐྱོན་མངོན་ལྐོག་གང་ཡིན་ལ་རང་གིས་བརྗོད་པའམ། གཞན་ལ་བརྗོད་དུ་བཅུག་པ་སོགས་ཀྱི་སྒོ་ནས་ཡུལ་དེས་གོ་བར་བྱས་པའོ། །དེའང་འཇམ་རྩུབ་གང་གི་སྒོ་ནས་བརྗོད་ཀྱང་ཕན་སེམས་འབའ་ཞིག་ཡིན་ན་མ་གཏོགས་ཚིག་རྩུབ་ཏུ་འགྲོའོ། །ལས་འབྲས་སྟོན་པའི་གསུང་རབ་རྣམས་ལས་འདིའི་ཉེས་དམིགས་མང་དུ་འབྱུང་ངོ་། །བསླབ་བཏུས་སུ་མདོ་དྲངས་པ་ལས་ཀྱང་། བྱང་ཆུབ་སེམས་དཔའ་གང་གིས་སེམས་ཅན་རྣམས་ལ་གནོད་པར་འགྱུར་བའི་ཚིག་དེ་སྨྲ་བར་མི་བྱའོ། །དེ་བཞིན་དུ་སྦྱར་ཏེ། གདུང་བར་འགྱུར་བ་དང༌། སྙིང་ལ་མི་འབབས་པ་དང་། རྣར་མི་སྙན་པ་སོགས་ཚིག་གི་སྐྱོན་མང་པོ་སྤངས་ནས། ཀུན་ཏུ་མི་རྒོད་འཇམ་པ་དང་། །ཞེས་སོ། །སྔར་དྲངས་པ་ལྟར། འཇམ་པ་དང་། མཉེན་པ་དང་། ཡིད་དུ་འོང་བ་སོགས་ཀྱི་ཚིག་སྨྲ་དགོས་པར་གསུངས་སོ༑ ༑
\b
དེ་བཞིན་དུ་རྒྱུད་ལས་ཀྱང་། བྱང་ཆུབ་སེམས་དཔའ་སེམས་ཅན་ཐམས་ཅད་ཀྱི་དོན་བྱ་བའི་ཕྱིར་ཐོག་མར་འགྲོ་བ་ནི་ཚིག་སྙན་པ་ཡིན་པའི་ཕྱིར་རོ། །ཞེས་དང་། སྤྱོད་འཇུག་ལས། སྨྲ་ན་ཡིད་ཕེབས་འབྲེལ་བ་དང་། །དོན་གསལ་ཡིད་དུ་འོང་བ་དང་། །ཞེས་སོགས་དང་། བཤེས་སྤྲིངས་ལས། རྒྱལ་བས་སྙིང་ལ་འབབས་དང་བདེན་པར་སྨྲ། །ལོག་པར་སྨྲ་ལྡན་སྐྱེས་བུ་རྣམས་ཀྱི་ནི། །སྦྲང་རྩི་མེ་ཏོག་མི་གཙང་ལྟ་བུའི་ཚིག །རྣམ་གསུམ་བཀའ་སྩལ་དེ་ལས་ཐ་མ་སྤང༌། །ཞེས་རྒྱལ་བས་སྐྱེས་བུ་རྣམས་ཀྱི་ཚིག་རྣམ་པ་གསུམ་བཀའ་སྩལ་ཏེ། སྙིང་ལ་འབབས་ཤིང་སྙན་པ་དང་། བདེན་པར་སྨྲ་བ་དང་། ལོག་པར་སྨྲ་བ་སྟེ་གསུམ་མོ། །དེ་དག་ནི་རིམ་པར་དགའ་བར་བྱེད་པ་སྦྲང་རྩི་ལྟ་བུ་དང་། མཛེས་ཤིང་བསྔགས་པར་འོས་པ་མེ་ཏོག་ལྟ་བུ་དང༌། སྨད་པའི་འོས་མི་གཙང་བ་ལྟ་བུ་སྟེ་གསུམ་གྱི་དང་པོ་གཉིས་བསྟེན་ཅིང་ཐ་མ་སྤང་བར་བྱའོ་ཞེས་ངག་གི་ཉེས་པ་སྤྱིར་བཀག་གོ །
\b
གཞན་ཡང་ཇོ་བོས། གཞན་གྱི་སྙིང་ལ་མི་འབབས་པའི། །ཚིག་དེ་མཁས་པས་རིང་དུ་སྤང་། །ཞེས་དང་། རྟག་ཏུ་འཛུམ་པའི་བཞིན་དང་བྱམས་པའི་ཡིད་ཀྱིས་ཁྲོ་མེད་གསོང་པོར་སྨོས། ཞེས་དང༌། ཁ་རག་པས། ཚིག་རྩུབ་དུག་མདའ་མ་འཕེན་པར། །རྒྱུད་ངན་ཞེ་སྡང་སྤོངས་ཤིག་ཨང་། །ཞེས་དང་། འཆད་ཁ་བས། ཤག་ངན་མ་རྒོད། ཅེས་དང་། གནད་ལ་མི་དབབ་ཅེས་གསུངས་ཏེ། གཞན་གྱིས་ཚིག་ངན་སྨྲས་པའི་ལན་དུ་ཚིག་རྩུབ་མོས་ཤག་མི་འབྱེད་པ་དང༌། །མིའི་མཚང་འདྲུ། མི་མིན་གྱི་སྲོག་སྔགས་འདྲེན་པ་སོགས་གནད་དུ་ཕོག་པའི་ཚིག་རྩུབ་མི་སྨྲ་བའོ།། གཞན་ཡང་རྒྱལ་སྲས་པ་ཉིད་ཀྱིས། སྨྲ་བ་མང་པོས་མི་དགེ་སྐྱེད་སྲིད་ཅིང་། །ཞེས་སོགས་དང་། འོ་སྐོལ་གྱིས་སུ་ལའང་ཚིག་ངན་སྨྲ་མི་ནུས་གསུང་ཞིང་། ཅི་འདྲ་ཞིག་ལའང་བླ་མའམ། སྟོན་པའམ། སློབ་དཔོན་ནམ། དགེ་བཤེས་སམ། དབོན་པོའམ། དཔོན་པོ་ཞེས་སོགས་ཀྱིས་ཞེ་ས་མ་བཅུག་པར་མིང་རྐྱང་ནས་འབོད་མི་སྲིད་ཅིང་། ཉེ་གནས་ཟླ་བཟང་ལའང་སྟོན་པ་ཟླ་བཟང་ཞེས་གསུངས་པར་མཛད་དོ། །
\b
དེ་ལྟར་རང་གི་འཁྲུལ་པ་རང་གིས་བརྟགས་ནས་སྤོང་བ་སོགས་ཆོས་བཞི་ནི་ལྷག་བསམ་བསྐུར་བའི་མདོ་ལས་བྱུང་བ་སྟེ། དེ་ཉིད་ལས། བྱམས་པ་བྱང་ཆུབ་སེམས་དཔའི་ཐེག་པ་པའི་གང་ཟག་ཆོས་བཞི་དང་ལྡན་ན་ཕྱི་མ་ལྔ་བརྒྱ་པ་ཐ་མ་ལ་དམ་པའི་ཆོས་རྣམ་པར་འཇིག་པའི་ཚེ་མ་སྣད་ཅིང་མ་སྨྲས་ལ་བདེ་བར་ཡོངས་སུ་ཐར་བར་འགྱུར་རོ། །བཞི་གང་ཞེ་ན། བདག་གི་འཁྲུལ་པ་ལ་སོ་སོར་རྟོག་པ་དང་། བྱང་ཆུབ་སེམས་དཔའི་ཐེག་པ་བའི་གང་ཟག་གཞན་གྱི་ཉེས་པ་མི་གླེང་བ་དང༌། མཛའ་བཤེས་ཀྱི་ཁྱིམ་དང་སློང་མོ་སྟེར་བའི་ཁྱིམ་ལ་མི་བལྟ་བ་དང༌།། ཡིད་དུ་མི་འོང་བའི་ཚིག་སྤོང་བ་སྟེ། ཞེས་གསུངས་སོ། །
\b
\v 35 གསུམ་པ་ཉོན་མོངས་སྤོང་ཚུལ་ལ་བསླབ་པ་ནི། ཞེས་གསུངས། དོན་ནི། ཆགས་སོགས་ཉོན་མོངས་རྣམས་ཅི་སྐྱེ་སྐྱེ་ལ་གཉེན་པོ་མ་བསྟེན་པར་སྐྱེར་བཅུག་ནས་རིམ་གྱིས་གོམས་ཤིང་འདྲིས་པར་གྱུར་ན་ཕྱི་ནས་གཉེན་པོས་བཟློག་ཅིང་སྤོང་བ་ཤིན་ཏུ་དཀའ་བས་ན། བླང་དོར་མི་བརྗེད་པའི་དྲན་པ་དང་། སྒོ་གསུམ་གྱི་གནས་སྐབས་ལ་ཅིར་འགྱུར་རྟོག་པའི་ཤེས་བཞིན་གྱི་སྐྱེས་བུས་གཉེན་པོའི་མཚོན་ཆ་ཤིན་ཏུ་རྣོན་པོའི་སྟོབས་ཤུགས་དང་ལྡན་པ་བཟུང་ནས། ཆགས་སོགས་ཉོན་མོངས་པ་རྣམས་དང་པོ་སྐྱེས་པ་ལ་ཕྱོགས་པའམ་སྐྱེས་མ་ཐག་མགོ་འབུར་ཙམ་ནས་འཇོམས་ཤིང་སྤོང་བར་བྱེད་པ་ནི་རྒྱལ་སྲས་རྣམས་ཀྱིས་ཉོན་མོངས་ལ་གཉེན་པོ་བསྟེན་ཚུལ་གྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་མདོ་སྡེའི་རྒྱན་ལས༑ ཉོན་མོངས་རྣམས་ཀྱིས་བདག་འཇོམས་སེམས་ཅན་འཇོམས་ཤིང་ཚུལ་ཁྲིམས་འཇོམས། །ཞེས་སོགས་དང་། སྤྱོད་འཇུག་ལས། ཞེ་སྡང་སྲེད་སོགས་དགྲ་རྣམས་ནི། །ཞེས་སོགས་ལྟར་ཉོན་མོངས་རྣམས་ཀྱིས་ཚེ་འདི་ཕྱི་ཀུན་ཏུ་ཁ་ན་མ་ཐོ་བ་དང་། སྡུག་བསྔལ་དང་ཡིད་མི་བདེ་སྐྱེད་པ་དང༌། རང་གཞན་གཉིས་ཀ་ལ་གནོད་པ་སོགས་ཉེས་དམིགས་ཤིན་ཏུ་ཆེའོ། །དེས་ན་ཉེས་དམིགས་ཅན་གྱི་ཉོན་མོངས་དེ་རྣམས་སྤོང་བ་ལ་འབད་དགོས་ཏེ། སྤྱོད་འཇུག་ལས། འདི་ལ་བདག་གིས་ཞེན་བྱ་ཞིང་། །འཁོན་དུ་བཟུང་ནས་གཡུལ་སྤྲད་དེ། །ཞེས་སོགས་དང་། ཉོན་མོངས་ཉོན་མོངས་ཤེས་རབ་མིག་གིས་སྤང་། །ཞེས་སོགས་སོ། །སྤོང་ཚུལ་ཡང་། དྲན་ཤེས་ཀྱིས་སོ་བཙུགས་ཏེ་མགོ་ནམ་འབུར་ལ་ངོས་ཟིན་པར་བྱས་ནས་དེ་ལ་དགྲར་བཟུང་སྟེ་གཉེན་པོའི་མདུང་ཐུང་གིས་འདེབས་དགོས་ཀྱི། དེ་ལས་གཞན་དུ་དང་པོ་བྱུང་ཙ་ན་དང་དུ་ལེན་ན་ཁོ་སྟོབས་ཆེ་རུ་སོང་ནས་སྤང་དཀའོ། །
\b
དེ་ལ་ཉོན་མོངས་པའི་དགྲ་དང་འཐབ་ཚུལ་སྤྱོད་འཇུག་བརྩོན་འགྲུས་ལེའུར་ཞིབ་པར་གསུངས་ཏེ། འདི་ལྟར། འཐབ་རྙིང་དགྲ་དང་ལྷན་ཅིག་ཏུ། །ཞེས་སོགས་ཀྱིས་འཐབ་མོ་ལ་གོམས་པའི་སྐྱེས་བུ་དགྲ་དང་འཐབ་པ་ལ་མཁས་པ་ལྟར་ཉོན་མོངས་པའི་གཉེན་པོ་བསྟེན་པ་ལ་མཁས་དགོས་པ་དང་། གཡུལ་དུ་རལ་གྲི་ལྷུང་གྱུར་ན། །སོགས་ཀྱིས་དགྲ་དང་འཐབ་ཚེ་ལག་ནས་རལ་གྲི་ཤོར་ན་མྱུར་དུ་ལེན་པ་ལྟར་གཉེན་པོ་བསྟེན་པའི་དྲན་པའི་མཚོན་ཆ་ཤོར་ན་ངན་འགྲོར་ལྷུང་བས་འཇིགས་ནས་དེ་མ་ཐག་དྲན་པ་བསྟེན་དགོས་པ་དང་། ཇི་ལྟར་ཁྲག་ལ་རྟེན་བཅས་ནས། །སོགས་ཀྱིས་དུག་མདས་རྨ་བྱུང་ན་དེ་མ་ཐག་རྨ་བཅད་དེ་འདོར་དགོས་པ་ལྟར་ཉོན་མོངས་པ་སྐྱེ་མ་ཐག་འགོག་དགོས་པ་དང་། ཡུངས་མར་བཀང་བའི་སྣོད་བཀུར་ལ། །སོགས་ཀྱིས་ཉོན་མོངས་པའི་དགྲ་དང་འཐབ་ཚེ་ཤིན་ཏུ་བསྒྲིམས་ཏེ་དྲན་ཤེས་བསྟེན་དགོས་པ་དང་། དེ་བས་པང་དུ་སྦྲུལ་འོང་ན། །སོགས་ཉོན་མོངས་སྐྱེས་མ་ཐག་གདོང་ཟློག་བྱེད་ཚུལ་སོགས་བསྟན་ཏེ་མང་གིས་དོགས་ནས་དཔེ་དོན་ཞིབ་པར་མ་སྤྲོས་སོ། །
\b
གཞན་ཡང་ཇོ་བོས། ཉོན་མོངས་པ་ནམ་བྱུང་ཙ་ན་གཉེན་པོ་དྲན་དགོས་པ་ཡིན། ཉོན་མོངས་ཁ་རྒྱལ་དུ་བཏང་བའི་ཆོས་ཀྱི་དགོས་པ་ཅི་ཡོད་ཅེས་དང༌། ཉོན་མོངས་གཉེན་པོས་ཐུག་འཇོམས་པའི། །སྐྱེས་བུ་མཆོག་དེ་དཔའ་བོ་ཡིན། །ཞེས་དང་། རྟོག་པ་ཐམས་ཅད་འབུར་འཇོམས་དང་། གཉེན་པོ་ཐམས་ཅད་བཅོམ་བརྡེག་བྱེད་དགོས་པར་ཡང་གསུངས། འབྲོམ་གྱིས་ཀྱང་། ཉོན་མོངས་པའི་གཉེན་པོར་འགྲོ་ན་ཆོས་ཡིན༑ མི་འགྲོ་ན་ཆོས་མིན་ཞེས་དང་། དགོན་པ་བས། ཉོན་མོངས་སྤོང་བ་ལ་དེའི་ཉེས་དམིགས་དང༑ མཚན་ཉིད་དང་། གཉེན་པོ་དང་། སྐྱེ་བའི་རྒྱུ་རྣམས་ཤེས་དགོས། ཉེས་དམིགས་ཤེས་པར་བྱས་ནས་སྐྱོན་དུ་བལྟ། དགྲར་བཟུང་། ཉེས་དམིགས་མ་ཤེས་ན་དགྲར་མི་གོ་བས་མདོ་རྒྱན་དང་སྤྱོད་འཇུག་ལྟར་སེམས་པ་ཡིན། ཞེས་དང་། ཉོན་མོངས་ཀྱི་མཚན་ཉིད་ཤེས་པ་ལ་ཆོས་མངོན་པ་མཉན། མ་ཐ་ནའང་ཕུང་པོ་ལྔའི་རབ་བྱེད་མཉན་ལ་རྩ་བ་དང་ཉེ་བའི་ཉོན་མོངས་རྣམས་ངོ་ཤེས་པར་བྱས་ནས་ཆགས་སྡང་སོགས་གང་རུང་སྐྱེས་ཙ་ན་འདི་དེ་ཡིན་ཨང་། ཁོ་བྱུང་ངོ་སྙམ་དུ་ངོས་བཟུང་བ་ནི་ཉོན་མོངས་དང་འཐབ་པ་ཡིན་ནོ་གསུངས། 
\b
ཕུ་ཆུང་བས། ང་ནི་ཉོན་མོངས་པའི་ལྗིད་ཀྱིས་མནན་ཡང་མ་ཐང་འོག་ནས་སོ་ཚིགས་བྱེད་གསུངས། པུ་ཏོ་བས། རྟག་ཏུ་དྲན་ཤེས་དང་ལྡན་པས་རང་གི་སེམས་རྒྱུད་ལ་བརྟགས་ཤིང་ནང་གི་ཉོན་མོངས་པ་མཐའ་དག་སྤང་ཞིང་བསྲུང་བ་ལ་ནན་ཏན་བྱེད་དགོས་ཞེས་དང༌། འབན་གུང་རྒྱལ་གྱིས། ད་ནི་སེམས་ཀྱིས་མཁར་སྒོར་གཉེན་པོའི་མདུང་ཐུང་ཞིག་མནན་ལ་བསྡད་པ་མིན་པ་གཞན་བྱ་རྒྱུ་མེད། ཁོ་སྒྲིམ་ན་ང་སྒྲིམ། ཁོ་གློད་ན་ང་གློད་ཅེས་དང༌། གླང་ཐང་པས། སྤྱོད་ལམ་ཀུན་ཏུ་རང་རྒྱུད་ལ། །རྟོག་ཅིང་ཉོན་མོངས་སྐྱེས་མ་ཐག །བདག་གཞན་མ་རུངས་བྱེད་པས་ན། །བཙན་ཐབས་གདོང་ནས་བཟློག་པར་བྱ། །ཞེས་དང་། འདུག་ས་སྤོ་བ་དང་། སྐེ་ཅུ་ཅུ་བྱས་པ་ཙམ་གྱིས་ཀྱང་ཉལ་གྱིས་འགྲོ་ཞེས་དང་། 
\b
སྨྱུག་རུམ་པས། ཉོན་མོངས་ཉུག་གིས་བྱུང་ཙ་ན་ལེ་ལོ་མི་བྱ་བར་མོད་ལ་གཉེན་པོས་བཟློག །ཟློག་མ་ནུས་ན་ལངས་ལ་མཎྜལ་དང་མཆོད་པ་བཤམས། བླ་མ་དང་ཡི་དམ་ལ་ཕུལ་ལ་གསོལ་བ་གདབ། དེ་ལ་དམིགས་ནས་ཁྲོ་བོའི་བཟླས་པ་བྱས་པས་ཉལ་གྱིས་འགྲོ་གསུངས། གཞན་ཡང་རྒྱལ་སྲས་པ་ཉིད་ཀྱིས། རྗེས་ཐོབ་དུག་གསུམ་རྟོག་པའི་འདུལ་སྦྱོང་འདི། །དྲན་སྣང་ཐམས་ཅད་ཆོས་སྐུར་མ་ཤར་བར། །མེད་ཐབས་མེད་དོ་དགོས་དུས་དྲན་པར་གྱིས། །འཁྲུལ་རྟོག་ཡན་པར་མ་གཏོང་མ་ཎི་པ། །ཞེས་དང་། དང་པོ་ཉོན་མོངས་པ་སྐྱེས་པ་ངོས་ཟིན་པར་བྱས་ལ། བར་དུ་གཉེན་པོའི་སྟོབས་བསྐྱེད་ནས་སྤང༌། མཐར་ཕྱིས་མི་འབྱུང་བར་བྱ་བའི་ཕྱིར་འབད་པར་བྱའོ། །ཞེས་གསུངས་ཤིང་། དེ་ལྟར་ཉམས་བཞེས་མཛད་དོ། །
\b
\v 36 བཞི་པ་དྲན་ཤེས་ལྡན་པས་གཞན་དོན་སྒྲུབ་པ་ལ་བསླབ་པ་ནི། ཞེས་གསུངས། དོན་ནི། རྒྱལ་སྲས་རྣམས་ཀྱི་ལག་ལེན་གྱི་རིམ་པ་སྔར་བཤད་པ་དེ་ཐམས་ཅད་ཀྱི་དོན་གྱི་གནས་མདོར་བསྡུ་ན། གནས་གང་དུ་སྤྱོད་ལམ་རྣམ་བཞི་ཅི་བྱེད་ཀྱང་རང་གི་སེམས་ཀྱི་གནས་སྐབས་དགེ་མི་དགེ་ཅི་འདྲ་བར་འགྱུར་ཞེས་ཡང་ཡང་རྟོག་པའི་སྒོ་ནས་དུས་རྒྱུན་དུ་དྲན་པ་དང་ཤེས་བཞིན་མ་ཉམས་ཤིང་། གཞན་ཕན་གྱི་བསམ་པ་མཆོག་ཏུ་བཟང་པོ་དང་ལྡན་པ་ཡིས་སེམས་ཅན་གཞན་གྱི་དོན་སྒྲུབ་པ་ནི་རྒྱལ་སྲས་རྣམས་ཀྱིས་དོན་གཉིས་སྒྲུབ་ཚུལ་གྱི་ལག་ལེན་ཐམས་ཅད་ཀྱི་རྩ་བའི་གནད་ཤིན་ཏུ་གཅེས་པ་ཡིན་ནོ་ཞེས་པའོ། །
\b
གཞན་ཡང་སྤྱོད་འཇུག་ལས། བསླབ་པ་བསྲུང་བར་འདོད་པ་ཡིས། །རབ་ཏུ་བསྒྲིམས་ཏེ་སེམས་བསྲུང་བྱ༑ ༑ཞེས་སོགས་ལྟར། བསླབ་པ་བསྲུང་བའི་ཐབས་སུ་སེམས་བསྲུང་དགོས་ལ། སེམས་གང་གིས་སྲུང་ན། དེ་ཉིད་ལས། སེམས་བསྲུང་འདོད་པ་རྣམས་ལ་ནི། །དྲན་པ་དང་ནི་ཤེས་བཞིན་དག །ཐམས་ཅད་འབད་པས་སྲུངས་ཤིག་ཅེས། །བདག་ནི་དེ་ལྟར་ཐལ་མོ་སྦྱོར། །ཞེས་སེམས་བསྲུང་ཐབས་སུ་དྲན་ཤེས་བསྟེན་པ་ཅི་ནས་ཀྱང་གལ་ཆེ་བར་གསུངས་སོ། །དེ་ལ་དྲན་པ་ནི། བླང་དོར་བྱེད་ཚུལ་གྱི་དམིགས་རྣམས་མི་བརྗེད་པ་ཡིན་ལ། འདི་ཤིན་ཏུ་གལ་ཆེ་སྟེ། བཤེས་སྤྲིང་ལས། དེ་ནི་བསྒྲིམས་ཏེ་མངོན་པར་བསྲུང་བགྱི་སྟེ། །དྲན་པ་ཉམས་པས་ཆོས་ཀུན་འཇིག་པར་འགྱུར། །ཞེས་དང༌། སྤྱོད་འཇུག་ལས། ཀུན་ནས་དྲན་པའི་ཐག་པ་ཡིས། །སེམས་ཀྱི་གླང་པོ་དམ་བཏགས་ན། །འཇིགས་པ་ཐམས་ཅད་མེད་འགྱུར་ཞིང་། །ཞེས་སོགས་གསུངས་ཏེ་དྲན་པ་ཉམས་མ་ཉམས་ཀྱི་སྐྱོན་ཡོན་ནོ། །
\b
ཤེས་བཞིན་ནི། སྒོ་གསུམ་གྱི་བྱ་བ་ཐམས་ཅད་ལ་སོ་སོར་རྟོག་ཅིང་ལེགས་ཉེས་གང་ལ་འཇུག་པ་ངོས་ཟིན་པའོ། །དེ་ལྟར་སྤྱོད་འཇུག་ལས། ལུས་དང་སེམས་ཀྱི་གནས་སྐབས་ལ། །ཡང་དང་ཡང་དུ་བརྟག་བྱ་བ། །འདི་ཉིད་ཁོ་ན་མདོར་ན་ནི།། ཤེས་བཞིན་སྲུང་བའི་མཚན་ཉིད་དོ། །ཞེས་གསུངས། མདོ་སྔགས་ཀྱི་ཉམས་ལེན་གང་བྱེད་ཐམས་ཅད་དྲན་ཤེས་བསྟེན་པ་ལ་རག་ལས་པར་གསུངས་པས་གལ་ཆེའོ། །དེ་བཞིན་དུ་མདོ་ལས། དགེ་བའི་ཆོས་སུ་བརྗོད་པ་ཇི་སྙེད་པ། །ཀུན་གྱི་རྩ་བ་བག་ཡོད་འདི་ཡིན་ཏེ། །ཞེས་པ་ལྟར། བག་ཡོད་ནི་དགེ་ཆོས་ཐམས་ཅད་ཀྱི་རྩ་བ་ཡིན་ལ། དེའི་ངོ་བོ་ནི། མི་དགེ་བ་ལ་འཇུག་པ་ན་དེ་སྤང་ཞིང་དགེ་བ་སྒྲུབ་པའོ། །བག་མེད་བག་ཡོད་གཉིས་ཀྱི་སྐྱོན་ཡོན་སོགས་མང་ཡང་ཞར་བྱུང་དེ་ཙམ་མོ། །
\b
མདོར་ན་བྱང་སེམས་རྣམས་ཀྱིས་སྤྱོད་ལམ་ཐམས་ཅད་དུ་དྲན་ཤེས་བག་ཡོད་ཀྱིས་ཟིན་པའི་སྒོ་ནས་སྤྱོད་ཡུལ་ཡོངས་སུ་དག་པའི་མདོ་ལྟར་སློབ་ཅིང་། དེ་ཐམས་ཅད་ལ་གཞན་ཕན་གྱི་བསམ་པས་ཟིན་པར་བྱས་ནས་དངོས་སམ་བརྒྱུད་ནས་གཞན་དོན་དང་བྱང་ཆུབ་ཀྱི་རྒྱུར་འགྱུར་བ་ལ་བསླབ་དགོས་ཏེ། གཞན་དོན་དུ་རྫོགས་བྱང་དོན་གཉེར་གྱི་སྨོན་སེམས་མ་ཉམས་ན་བྱང་སེམས་ཀྱི་བསླབ་བྱ་ཐམས་ཅད་དེར་འདུས་པར་རྒྱལ་པོ་ལ་གདམས་པའི་མདོ་ལས་གསུངས་ཤིང་། བསླབ་བཏུས་ལས་ཀྱང༌། སྤྱོད་ལམ་ཐམས་ཅད་དུ་བྱང་ཆུབ་ཀྱི་སེམས་སྦྱོང་བ་དང་། བྱང་ཆུབ་ཀྱི་སེམས་སྔོན་དུ་འགྲོ་བ་ཞེས་དང་། བྱང་ཆུབ་སེམས་དཔའི་བསླབ་པ་ནི་འདིར་ཟད་དེ། འདི་ལྟ་སྟེ། སེམས་ཡོངས་སུ་སྦྱོང་བའོ། །ཞེས་གསུངས། 
\b
གཞན་དོན་དུ་སངས་རྒྱས་འཐོབ་འདོད་ཀྱི་བློ་སྤངས་ན་སྨོན་འཇུག་གཉིས་ཀ་སྤང་བར་འགྱུར་བས་ན། འཕྲལ་ལ་གཞན་དོན་དངོས་སུ་ནུས་མི་ནུས་གང་ཡིན་ཀྱང་གཞན་ཕན་གྱི་བསམ་པ་ཅི་ནུས་ཀྱིས་མ་ཉམས་པར་བྱེད་དགོས་ཏེ། བྱང་ཆུབ་སེམས་འགྲེལ་ལས། གཞན་ཕན་ལས་ལ་མཐུ་མེད་ཀྱང་། །དེ་ཡི་བསམ་པ་རྟག་ཏུ་བྱ། །གང་ལ་བསམ་པ་དེ་ཡོད་པ། །དེ་ནི་དེ་ལ་དོན་གྱིས་ཞུགས། །ཞེས་སོ༑ ༑གཞན་ཡང་ཇོ་བོས། དྲན་དང་ཤེས་བཞིན་བག་ཡོད་པས། །དབང་པོའི་སྒོ་རྣམས་རྟག་ཏུ་བསྲུང་། །ཉིན་མཚན་དུས་གསུམ་ཡང་དང་ཡང་། །སེམས་ཀྱི་རྒྱུད་ལ་བརྟག་པར་བྱ། །ཞེས་དང་། ཡོན་ཏན་གྱི་མཆོག་ཕན་སེམས་ཆེ་བ་ཡིན། གདམས་ངག་གི་མཆོག་རྟག་ཏུ་རང་སེམས་ལ་བལྟ་བ་ཡིན། གྲོགས་ཀྱི་མཆོག་དྲན་པ་དང་ཤེས་བཞིན་ཡིན་ཞེས་དང་། དགོན་པ་བས་ཀྱང༌། ཉིན་མཚན་དུ་རང་གི་སེམས་ལ་བྱ་ར་བྱ་བ་ལས་གཞན་ཅི་ཡོད་གསུངས། པུ་ཏོ་བས། སྤྱོད་ལམ་རྣམ་བཞིར་དྲན་པ་དང་ཤེས་བཞིན་གྱིས་ཟིན་པས་འགྲོ་ཡང་བྱམས་པ་དང་སྙིང་རྗེ་བྱང་ཆུབ་སེམས་ཀྱིས་འགྲོ། འཆག་ཀྱང་བྱམས་པ་དང་སྙིང་རྗེ་བྱང་ཆུབ་སེམས་ཀྱིས་འཆག །
\b
དེ་བཞིན་དུ་ཉལ་འདུག་ཟ་བ་སོགས་སྒོ་གསུམ་གྱི་བྱ་བ་ཅི་བྱེད་ཐམས་ཅད་བྱམས་སྙིང་རྗེ་བྱང་ཆུབ་སེམས་ཀྱིས་བྱེད་ཅིང་སྦྱང་ཞེས་དང་། གླང་རི་ཐང་པས། ཐེག་པ་ཆེན་པོ་ལ་བྱ་རྒྱུ་སེམས་ཅན་གྱི་དོན་ལས་མེད་པས་གཞན་དོན་གྱི་གོ་ཆ་མ་ཆུང་ཞེས་དང་། ཤ་ར་བས། དུས་ཐམས་ཅད་དུ་དྲན་པ་དང་ཤེས་བཞིན་དང་བག་ཡོད་པས་ཟིན་པར་བྱ། ལུས་ངག་ཡིད་གསུམ་གྱི་བྱ་བ་ཅི་བྱེད་བྱང་ཆུབ་ཀྱི་སེམས་སྔོན་དུ་གཏོང་ཞེས་དང༌། སྤྱོད་ཡུལ་ཡོངས་སུ་དག་པའི་མདོ་ལས་གསུངས་པ་ལྟར་བྱ་བ་གང་བྱེད་ཀྱང་གཞན་དོན་གྱི་བློ་སྦྱོང་པ་དང་ཞེས་གསུངས་ལ། དགེ་བཤེས་བྲག་རྒྱབ་པས། དུས་རྟག་ཏུ་དྲན་པའི་བྱ་ར། ཤེས་བཞིན་གྱི་ལྟ་རྟོག བག་ཡོད་ཀྱི་ཟོན་ཡང་དང་ཡང་དུ་བྱེད་དགོས། ཞེས་སོགས་གསུངས། གཞན་ཡང་རྒྱལ་སྲས་པ་ཉིད་ཀྱིས། དྲན་ཤེས་བག་ཡོད་ལྡན་པས་རྟག་ཏུ་རང་རྒྱུད་གདུལ། །ཞེས་དང་། མདོར་ན་དྲན་ཤེས་ལྡན་པས་རང་རྒྱུད་ལ། །ལེགས་པར་བརྟགས་ནས་ཆོས་ནས་གསུངས་ཚུལ་དང་། །རང་གིས་ཉམས་སུ་ལེན་ཚུལ་མི་འགལ་བར། །རང་དབང་རང་གིས་ཐུབ་པ་ཤིན་ཏུ་གཅེས། །ཞེས་དང་། ཐེག་ཆེན་ཁྱད་ཆོས་ཡིན་པས་འགྲོ་ལ་ཕན་སེམས་སྐྱེད། །རྒྱལ་སྲས་སྤྱོད་ཚུལ་ཡིན་པས་སྒོ་གསུམ་གཞན་ཕན་སྒྲུབ། །ཅེས་གསུངས་ཤིང་༑ དེ་ལྟར་ཉམས་བཞེས་མཛད་དོ། །
\b
\v 37 ལྔ་པ་དགེ་བ་རྫོགས་བྱང་དུ་བསྔོ་བ་ནི། ཞེས་གསུངས། དོན་ནི། སྔར་བཤད་པ་དེ་ལྟར་རྒྱལ་སྲས་རྣམས་ཀྱི་སྤྱོད་པ་ལག་ལེན་ལ་སྤྲོ་བཞིན་དུ་འཇུག་པའི་བརྩོན་འགྲུས་ཆེན་པོའི་སྒོ་ནས་འབད་པས་བསླབ་ཅིང་བསྒྲུབས་པའི་དགེ་བ་གང་ཡིན་པ་དེས་མཚོན་རང་གཞན་ཡོངས་ཀྱིས་དུས་གསུམ་བསགས་པའི་རྣམ་དཀར་མ་ལུས་པ་རྣམས་མཐའ་ཡས་པའི་འགྲོ་བའི་ཚོགས་ཀུན་གྱི་སྡུག་བསྔལ་བསལ་བར་བྱ་བའི་ཕྱིར་དུ། བསྔོ་བྱ་སྔོ་བྱེད་བསྔོ་ཚུལ་གྱི་འཁོར་གསུམ་ལ་བདེན་འཛིན་གྱི་དྲི་མ་རྣམ་པར་དག་པའི་བདེན་མེད་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་གཞན་དོན་དུ་རྫོགས་པའི་བྱང་ཆུབ་ཀྱི་རྒྱུར་བསྔོ་བ་ནི་རྒྱལ་སྲས་རྣམས་ཀྱིས་དགེ་ཚོགས་ཆུད་མི་ཟ་ཞིང་གོང་ནས་གོང་དུ་སྤེལ་བར་བྱེད་པའི་ཐབས་མཁས་ཀྱི་ལག་ལེན་ཡིན་ནོ་ཞེས་པའོ། །
\b
གཞན་ཡང་མདོ་ལས། ཆོས་རྣམས་ཐམས་ཅད་རྐྱེན་བཞིན་ཏེ༑ ༑འདུན་པའི་རྩ་ལ་རབ་ཏུ་གནས། །གང་གི་སྨོན་ལམ་ཅི་བཏབ་པ། །དེ་འདྲའི་འབྲས་བུ་འཐོབ་པར་འགྱུར། །ཞེས་པ་ལྟར། དགེ་རྩ་གང་བསགས་རང་གིས་གང་དུ་བསྔོས་ཀྱང་འབྲས་བུ་དེ་ལྟར་འཐོབ་པས་དགེ་བ་བསྔོ་དགོས་ལ། དེའང་སྤྱོད་འཇུག་ལས། དངོས་སམ་ཡང་ན་བརྒྱུད་ཀྱང་རུང་། །སེམས་ཅན་དོན་ལས་གཞན་མི་སྤྱད། །སེམས་ཅན་ཁོ་ནའི་དོན་གྱི་ཕྱིར། །ཐམས་ཅད་བྱང་ཆུབ་ཕྱིར་བསྔོའོ། །ཞེས་པ་ལྟར་གཞན་དོན་དུ་རྫོགས་བྱང་འཐོབ་པའི་རྒྱུར་བསྔོ་དགོས་ལ༑ དེ་ལྟར་བསྔོས་པ་ནི་སངས་རྒྱས་མ་ཐོབ་པར་དགེ་རྩ་མི་ཟད་ཅིང་གོང་འཕེལ་དུ་འགྲོ་བས་ན་བསྔོ་བ་མཆོག་ཡིན་ཏེ། བློ་གྲོས་མི་ཟད་པས་ཞུས་པ་ལས། དགེ་བའི་རྩ་བ་བྱང་ཆུབ་ཏུ་བསྔོས་པ་ནི་བྱང་ཆུབ་ཀྱི་སྙིང་པོ་ལ་འདུག་གི་བར་དུ་བར་མ་དོར་ཟད་པར་མི་འགྱུར་རོ། །ཞེས་སོ། །
\b
དེ་ལས་གཞན་དུ་མ་བསྔོས་པ །ལོག་པར་བསྔོས་པ། དམན་པ་འཁོར་བའི་རྒྱུར་བསྔོས་པ། ཐར་པ་ཙམ་གྱི་རྒྱུར་བསྔོས་པ་རྣམས་ནི་འབྲས་བུ་ནམ་ཡང་མི་འཛད་པ་མ་ཡིན་ནོ། །དགེ་རྩ་རྫོགས་བྱང་དུ་བསྔོས་ན་མི་འཛད་ཅིང་། མ་བསྔོས་པ་སོགས་འཛད་པ་ནི་མདོ་ལས་གཅིག་ཆུ་ཐིགས་རྒྱ་མཚོར་བླུགས་པ་དང་སྐམ་སར་བཞག་པའི་དཔེས་བསྟན་ལ། སྤྱོད་འཇུག་ལས་ལྗོན་ཤིང་དང་ཆུ་ཤིང་གིས་འབྲས་བུ་འབྱིན་པའི་དཔེས་བསྟན་ཏེ། ཇི་ལྟར་བསྔོ་ཚུལ་ཡང་། མདོ་ལས། གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། །ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། །ཞེས་པ་ལྟར། བསྔོ་བྱ་སྔོ་བྱེད་སྔོ་བའི་འཁོར་གསུམ་ལ་དམིགས་པ་བདེན་ཞེན་དང་བཅས་པའི་བསྔོ་བ་ནི་རྣམ་པར་དག་པའི་བསྔོ་བ་མིན་ལ། འཁོར་གསུམ་པོ་ཐ་སྙད་དུ་བློས་བཞག་ཙམ་དུ་གྲུབ་པ་ལས། རང་ངོས་ནས་བདེན་པར་མ་གྲུབ་པར་ཤེས་པའི་ཤེས་རབ་ཀྱིས་ཟིན་པའི་བསྔོ་བ་ནི་རྣམ་པར་དག་པའི་བསྔོ་བའོ། །
\b
གཞན་ཡང་ཇོ་བོས། ཉིན་མཚན་དུ་སྒོ་གསུམ་དགེ་བ་ལ་འབད་ཀྱང་རྫོགས་བྱང་དུ་བསྔོ་མ་ཤེས་ན་ཕྱིན་ཅི་ལོག་གི་རྟོག་པ་འགའ་ཞིག་གིས་འཛད། ཅེས་དང་། དགེ་བ་ཐམས་ཅད་ལ་ཚུལ་སྣ་ཚོགས་ནས་འབད་པར་བྱ་ཞིང་འཕྲལ་ལ་ཐམས་ཅད་མཁྱེན་པར་བསྔོ། དེ་ལྟར་བྱས་ན་བསོད་ནམས་ཀྱང་ཡེ་ཤེས། ཡེ་ཤེས་ཀྱང་བསོད་ནམས་ཀྱི་ཚོགས་སུ་འགྲོ་ཞེས་སོགས་དང་།དུས་གསུམ་དགེ་བ་ཅི་བསགས་པ། །བླ་མེད་བྱང་ཆུབ་ཆེན་པོར་བསྔོ། །བསོད་ནམས་སེམས་ཅན་རྣམས་ལ་བདར། །ཞེས་དང་། འབྲོམ་གྱིས་ཀྱང་། ཆོས་ཐམས་ཅད་འཁོར་གསུམ་མི་དམིགས་པའི་རྩིས་ཟིན་པས་དགེ་རྩ་ཐམས་ཅད་སེམས་ཅན་ཐམས་ཅད་དང་ཐུན་མོང་དུ་རྫོགས་པའི་བྱང་ཆུབ་ཏུ་བསྔོ་བར་བྱ་ཞེས་དང་། པུ་ཏོ་བས། དགེ་བའི་རྩ་བ་ཐམས་ཅད་སྨོན་ལམ་གྱིས་ཁ་ལོ་སྒྱུར་བ་ཡིན་པས་དགེ་བ་ཅི་བསགས་པའི་རྗེས་སུ་སྨོན་ལམ་འདེབས་པ་འདི་གལ་ཆེ་གསུངས། 
\b
ཁ་རག་པས། དགེ་བའི་དངོས་པོ་ཆུང་ངུ་ཡང་། །འབྲས་བུ་མི་ཟད་གོང་འཕེལ་འགྱུར། །དུས་གསུམ་བསྔོ་བ་ཐམས་ཅད་ལ། །སེམས་བསྐྱེད་སྔོན་དུ་ཐོངས་ཤིག་ཨང་། །ཞེས་དང་། དགེ་བཤེས་བྲག་རྒྱབ་པས། ཆོས་སྤྱོད་གང་ཤེས་ལ་ཅི་ནུས་སུ་འབད་པ་དང་། སེམས་ཅན་གྱི་དོན་དུ་འགྱུར་བའི་སྨོན་ལམ་གདབ་པ་སོགས་བྱ་ཐབས་དེ་ལས་མེད་པ་ཞིག་དགོས་ཞེས་དང༑ ཤ་ར་བས། དགེ་བ་གང་བྱེད་ཐམས་ཅད་ལ་གཞན་དོན་དུ་སངས་རྒྱས་ཐོབ་འདོད་ཀྱིས་ཕར་ཕྱིན་དྲུག་ལྡན་དུ་སྒྲུབ་པ་རྒྱ་ཆེ་བའི་ཐབས་མཁས་དང་། བདེན་མེད་རྟོགས་པའི་ཤེས་རབ་ཀྱིས་ཟིན་པ་རྣམ་པར་དག་པའི་ཐབས་མཁས་དང༌། བླ་མེད་བྱང་ཆུབ་ཏུ་བསྔོ་བ་ནི་བྱང་ཆུབ་སྙིང་པོའི་བར་ཟད་པར་མི་འགྱུར་བས་མི་ཟད་པའི་ཐབས་མཁས་ཡིན་པར་གསུངས་སོ། །གཞན་ཡང་རྒྱལ་སྲས་པ་ཉིད་ཀྱིས། བསོད་ནམས་དངོས་པོ་ཆེ་ཆུང་ཅི་བསགས་ཀྱང་། །མཐའ་ཡས་འགྲོ་བས་སངས་རྒྱས་འཐོབ་དོན་དུ། །འཁོར་གསུམ་དག་པའི་སྒོ་ནས་བསྔོ་བ་འདི། །བསོད་ནམས་ཚད་མེད་སྒྱུར་བའི་ཐབས་མཆོག་ཡིན། །ཞེས་གསུངས་ཤིང་། ཉིད་ནས་ཀྱང་དགེ་རྩ་གང་བྱས་ཀྱི་མཇུག་ཏུ། འཇམ་དཔལ་དཔའ་བོས་སོགས་ཀྱི་བསྔོ་བ་རླབས་པོ་ཆེ་གདབ་པར་མཛད་དོ།། 
\b
\v 38 རྗེས་དགེ་བ་བསྔོ་ཞིང་མཛད་བྱང་སྨོས་པ། གཅིག །གང་གི་དོན་དུ་བརྩམ་པ་སོགས་བཤད་པ། གསུམ་པ་མཇུག་གི་དོན་ལ་ལྔ། གང་གི་དོན་དུ་ཇི་ལྟར་བརྩམས་པ།ལག་ལེན་འཁྲུལ་མེད་དུ་བསྟན་པ། ཁེངས་བསྐྱུང་ཞིང་བཟོད་པར་གསོལ་བ། བརྩམས་པའི་དགེ་བ་བྱང་ཆུབ་ཏུ་བསྔོ་བ༑ ཕུན་སུམ་ཚོགས་པ་བཞི་ལྡན་གྱི་སྦྱར་བྱང་ངོ༌། །དང་པོ་ནི། ཅེས་གསུངས། དོན་ནི། བྱང་ཆུབ་སེམས་དཔའི་སྡེ་སྣོད་སོགས་རྒྱལ་བས་གསུངས་པའི་མདོ་རྒྱུད་དང་། དེ་དག་གི་དགོངས་པ་འགྲེལ་པའི་བསྟན་བཅོས་རྣམས་ལས་ལེགས་པར་གསུངས་པའི་དོན། སྔོན་བྱོན་གྱི་དམ་པ་གོང་མ་སྤྱི་དང་། ཁྱད་པར་ཇོ་བོ་ཡབ་སྲས་སོགས་བཀའ་གདམས་ཀྱི་དགེ་བའི་བཤེས་གཉེན་རྣམས་དང་། རང་ཉིད་ཀྱི་བླ་མ་རྣམས་ཀྱིས་གསུང་སྒྲོས་དག་གི་རྗེས་སུ་འབྲངས་ནས། རྒྱལ་སྲས་རྣམས་ཀྱི་བསླབ་བྱ་ལ་ཇི་ལྟར་སློབ་ཚུལ་གྱི་ལག་ལེན་རྣམས་གྲངས་སུམ་ཅུ་རྩ་བདུན་དུ་བསྡུས་ནས། རྒྱལ་སྲས་རྣམས་ཀྱིས་ལམ་ལ་སློབ་པར་འདོད་པའི་སྐལ་བཟང་རྣམས་ཀྱི་དོན་དུ་གཞུང་འདི་ཉེ་བར་བཀོད་པ་ཡིན་ནོ་ཞེས་པའོ། །
\b
\v 39 གཉིས་པ་ནི། ཞེས་གསུངས། དོན་ནི། མཛད་པ་པོ་རང་ཉིད་སྐྱེས་ཐོབ་ཀྱི་བློ་གྲོས་དམན་ཞིང་། སྦྱངས་པ་ལས་བྱུང་བའི་ཤེས་རབ་ཀྱང་ཆུང་བའི་ཕྱིར་ན། རྣམ་དཔྱོད་ཀྱི་ཤེས་རབ་ཕུལ་དུ་གྱུར་ཅིང་གསུང་རབ་ལ་སྦྱངས་པ་ཆེ་བའི་མཁས་པ་རྣམས་ཐུགས་དགྱེས་པ་སྐྱེད་ནུས་པའི་རྗོད་བྱེད་ཀྱི་ཚིག་སྡེབ་སྦྱོར་སྤེལ་ལེགས་དང་ལྡན་པ་མ་མཆིས་ཀྱང་། བརྗོད་བྱའི་ངོས་ནས་རང་བཟོ་དང་གཟུ་ལུམ་ལྟ་བུ་མ་ཡིན་པར། གོང་སྨོས་ལྟར་མདོ་དང་དམ་པའི་གསུང་ལ་བརྟེན་ནས་ལེགས་པར་བསྡེབས་པའི་ཕྱིར་རྒྱལ་སྲས་རྣམས་ཀྱི་ལག་ལེན་ནམ་ཉམས་ལེན་གྱི་རིམ་པ་ནོར་འཁྲུལ་མེད་པ་ལགས་པའམ་ཡིན་པར་བསམས་སོ་ཞེས་པའོ། །
\b
\v 40 གསུམ་པ་ནི། ཞེས་གསུངས། དོན་ནི། བཤད་མ་ཐག་པ་ལྟར་རྒྱལ་སྲས་ལག་ལེན་སྔར་བསྟན་པ་རྣམས་འཁྲུལ་མེད་ཡིན་སྙམ་མོད། འོན་ཀྱང་རྒྱལ་སྲས་རྣམས་ཀྱིས་སྤྱོད་པའི་སྒོ་མཐའ་ཀླས་པ་རླབས་པོ་ཆེ་ཟབ་ཅིང་རྒྱ་ཆེ་བ་རྒྱ་མཚོ་ཆེན་པོ་ལྟ་བུ་རྣམས་བློ་གྲོས་དམན་པ་བདག་འདྲས་གཏིང་དཔག་པར་དཀའ་བའི་ཕྱིར་ན། བཤད་ཟིན་དེ་རྣམས་ལ་སྔ་ཕྱི་འགལ་བ་དང་། ཚིག་དོན་ཕན་ཚུན་མ་འབྲེལ་བ་ལ་སོགས་པ་ཉེས་པའི་ཚོགས་གང་མཆིས་པ་ཀུན་གཟུར་གནས་དམ་པ་རྣམས་ཀྱིས་བཟོད་པར་མཛད་དུ་གསོལ་ཞེས་པའོ། །
\b
\v 41 བཞི་པ་ནི། ཅེས་གསུངས། དོན་ནི། རྒྱལ་བའི་སྲས་ཀྱི་བསླབ་བྱ་བཤད་པ་དེ་ལས་བྱུང་བའི་དགེ་བས་འགྲོ་བ་ཀུན་གྱི་རྒྱུད་ལ་དོན་དམ་སྟོང་ཉིད་མངོན་སུམ་དུ་རྟོགས་པའི་ཤེས་རབ་ལ་དོན་དམ་བྱང་ཆུབ་ཀྱི་སེམས་ཞེས་བརྗོད་པ་དེ་དང་། སྙིང་རྗེ་ཆེན་པོས་དྲངས་པའི་གཞན་དོན་དུ་རྫོགས་བྱང་དོན་གཉེར་གྱི་བློ་ལ་ཀུན་རྫོབ་བྱང་ཆུབ་ཀྱི་སེམས་ཞེས་བརྗོད་པ་སྟེ། དེ་ལྟ་བུའི་སེམས་གཉིས་པོ་མྱུར་དུ་སྐྱེས་ནས། ཤེས་རབ་མཆོག་གིས་སྲིད་པ་འཁོར་བའི་མཐར་མི་གནས་ཤིང༌། སྙིང་རྗེ་ཆེན་པོ་དང་ཐེག་ཆེན་སེམས་བསྐྱེད་ཀྱི་སྟོབས་ཀྱིས་ཞི་བའི་མཐའ་ལའང་མི་གནས་པས་ན། མཐའ་གཉིས་ལ་མི་གནས་པའི་རྫོགས་བྱང་མངོན་དུ་བྱས་ནས་དམིགས་པ་མེད་པའི་སྙིང་རྗེ་ཆེན་པོ་དང་ཐབས་མཁས་ཀྱི་སྤྱོད་པ་ཕུལ་དུ་བྱུང་བའི་སྒོ་ནས་སྲིད་པ་ཇི་སྲིད་ཀྱི་བར་སེམས་ཅན་གྱི་དོན་སྒྲུབ་པ་ལ་ཟླ་དང་བྲལ་བའི་འཕགས་པ་མཆོག་སྤྱན་རས་གཟིགས་ཞེས་བྱ་བ་འཇིག་རྟེན་གསུམ་གྱི་མགོན་པོ་དེ་དང་མཚུངས་པར་ཤོག་ཅིག་ཅེས་པའོ། །གཉིས། ཕུན་སུམ་ཚོགས་པ་བཞི་ལྡན་གྱི་སྦྱར་བྱང་བཤད་པ། 
\b
\v 42 ལྔ་པ་ནི། ཅེས་པ་འདི་ནི་རང་གཞན་ལ་ཕན་པའི་དོན་དུ་ལུང་དང་རིགས་པ་སྨྲ་བའི་བཙུན་པ་ཐོགས་མེད་ཀྱིས་དངུལ་ཆུའི་རིན་ཆེན་ཕུག་ཏུ་སྦྱར་བའོ། །ཞེས་གསུངས་ཏེ། གང་བརྩམ་བྱ། །གང་ཕྱིར་བརྩམས་པ། གང་གིས་རྩོམ་པ་པོ། གང་དུ་བརྩམས་པ་སྟེ། ཕུན་སུམ་ཚོགས་པ་བཞི་དང་ལྡན་པའི་སྦྱར་བྱང་སྨོས་པའོ། །དེ་ལྟར་རྒྱལ་སྲས་ལག་ལེན་གྱི་འགྲེལ་པ་གཞུང་དང་གདམས་ངག་ཟུང་འཇུག་ཅེས་བཏགས་པ་འདི་ནི། ཉན་པོ་དཔལ་རིན་གྱིས་མཛད་པའི་རྒྱལ་སྲས་རིན་པོ་ཆེའི་རྣམ་ཐར་དེ་གཞུང་འདིའི་དོན་གྱི་འགྲེལ་པ་ཡིན་གསུངས་འདུག་པ་ལྟར་དེའི་བསྡུས་དོན་སོགས་གཞིར་བཞག་ནས་བྲིས་ཤིང་གོང་དུ་རྒྱལ་སྲས་ཉིད་ཀྱིས་ཐུགས་ཉམས་སུ་བཞེས་པར་སྨོས་པ་རྣམས་ཀྱང་རྒྱས་པར་དེ་ལས་ཤེས་དགོས་སོ། །འདིར་མགོ་མཇུག་གི་ཚིགས་བཅད་རྣམས་ལ་འབྲུ་མནན་རེ་ཙམ་དང་། དངོས་གཞི་ལག་ལེན་སོ་བདུན་དོན་ཚན་རེ་རེ་ལའང་། ཐོག་མར་འབྲུ་འགྲེལ་བསྡུས་པ་རེ་དང་། དེ་རྗེས་མདོ་སོགས་ཀྱི་ལུང་ཉུང་ངུ་རེའི་སྟེང་ནས་གཞུང་བཤད་ཀྱི་ཚུལ་དང་། དེ་ནས་ཇོ་བོ་ཡབ་སྲས་སོགས་ཀྱི་ཞལ་གདམས་ཅི་རིགས་དང་རྒྱལ་སྲས་རིན་པོ་ཆེ་ཉིད་ཀྱི་གསུང་གི་བདུད་རྩི་མན་ངག་གི་ཚུལ་དུ་གནང་བ་རེས་མཐའ་བརྒྱན་པར་བྱས་ནས་བཀོད་པ་ལགས། 
\b
དེ་ལྟར་གཞུང་དང་གདམས་ངག་ཙམ་དོན་ཚན་སོ་སོར་སྨོས་ཀྱང་དེ་གཉིས་འགལ་བ་ནི་མ་ཡིན་ནོ། །ལར་གཞུང་འདི་རྒྱས་པར་བཀྲལ་ན་ཤིན་ཏུ་མང་བར་འགྱུར་ཞིང་དགོས་པའང་མི་འདུག་སྙམ་ནས་ལུང་འདྲེན་རྣམས་ཀྱང་ཉུང་ངུ་རེའམ་མགོ་སྨོས་ཙམ་དང་། བཤད་པའང་བསྡུས་པའི་ཚུལ་དུ་བྱས་པ་ཡིན། ད་དུང་དེ་ལས་ཀྱང་བསྡུས་པར་མོས་ན་འབྲུ་འགྲེལ་རེ་ཙམ་མམ། དེ་སྟེང་གཞུང་བཤད་ཀྱི་ཚུལ་དུ་བྱས་པ་དེ་ཙམ་རེ་སྦྱར་བ་ལྟ་བུ་གང་འདོད་བྱས་ཀྱང་ཆོག་གོ །འདིར་བཀའ་གདམས་བླ་མ་རྣམས་ཀྱི་གསུང་སྒྲོས་གཙོ་བོར་བྱས་ནས་དྲངས་པའི་རྒྱུ་མཚན་ནི། གཞུང་འདི་སོགས་རྒྱལ་སྲས་པ་ཉིད་ཀྱི་གསུང་རབ་ཕལ་ཆེ་བ་རྣམས་བཀའ་གདམས་བློ་སྦྱོང་སོགས་ཀྱི་རྗེས་སུ་འབྲང་བ་ཤ་སྟག་ལགས་པ་དང་། སྐུལ་བ་པོ་ཉིད་ཀྱང་བཀའ་གདམས་བློ་སྦྱོང་སྐོར་ལ་དོན་གཉེར་ཆེ་བ་སོགས་ཀྱི་ཕྱིར་རོ། །
དེའང་ལུང་མང་པོ་གཅིག་རྗེས་སུ་གཅིག་དྲངས་པ་ལ་སྤྱིར་ལེགས་རྒྱུ་ཆེར་མི་འདུག་ཀྱང་། འདིར་རང་དང་སྐལ་མཉམ་དག་ལ་དད་པ་དང་ངེས་འབྱུང་སོགས་ཡང་ཡང་གསལ་འདེབས་པ་དང་ངེས་ཤེས་སྐྱེ་བའི་ཕྱིར་དམ་པ་རྣམས་ཀྱི་གསུང་བྱིན་རླབས་ཀྱི་ཚན་ཁ་ཆེ་བ་རྣམས་རིམ་པར་དྲངས་པ་ལགས་སོ། །
\b
\q1 སྨྲས་པ། །གཞུང་བཤད་རིན་ཆེན་མཛེས་པའི་བུམ་པ་བཟང་། །
\q1 གདམས་ངག་བདུད་རྩིའི་བཅུད་ཀྱིས་གཏམས་པ་འདིས། །
\q1 སྐལ་བཟང་ཐར་འདོད་སྐྱེ་བོའི་ཚོགས་རྣམས་ལ། །
\q1 འཆི་མེད་ཞི་བ་མཆོག་གི་དཔལ་སྟེར་བྱེད། །
\b
\q1 
\q1 ཚུལ་འདིར་འབད་ལས་བྱུང་བའི་ལེགས་བྱས་དེས། ། 
\q1 འགྲོ་ཀུན་ཐེག་པ་མཆོག་གི་སྒོར་ཞུགས་ནས། །
\q1 རྒྱལ་སྲས་སྤྱོད་པའི་ལང་ཚོ་རབ་རྫོགས་ཏེ། །
\q1 ཡོན་ཏན་རྒྱ་མཚོའི་དཔལ་གྱིས་ཕྱུག་པར་ཤོག །
\b
\q1 
\q1 བདག་རྨོངས་རིང་ནས་སྲིད་པར་འཁྱམས་པའི་ཚེ། །
\q1 སྲས་བཅས་རྒྱལ་རྣམས་ཐུགས་དབྱུང་རྒྱུར་གྱུར་པའི། །
\q1 འགྲོ་ལ་གནོད་འཚེའི་བསམ་སྦྱོར་གང་བགྱིས་པ། །
\q1 དེ་ཀུན་བྱང་ཞིང་དག་པའི་རྒྱུར་གྱུར་ཅིག །
\b
\q1 
\q1 དེང་ནས་བརྩམས་ཏེ་སྒོ་གསུམ་བྱེད་རྩོལ་ཀུན། །
\q1 གཞན་གནོད་རྒྱུ་རུ་ཅུང་ཟད་མི་འགྱུར་ཞིང་། །
\q1 རྣམ་པ་ཀུན་ཏུ་མཐའ་ཡས་འགྲོ་བ་ལ། །
\q1 ཕན་བདེ་འབའ་ཞིག་སྐྱེད་པའི་རྒྱུར་གྱུར་ཅིག །
\b
\q1 མ་རུངས་སྐྱེ་བོས་ལོག་སྒྲུབ་བྱེད་པ་དང་། །
\q1 ཐ་ཆད་དམན་པས་བརྙས་ཐབས་བྱེད་ལ་སོགས། །
\q1 ཤིན་ཏུ་བཟོད་དཀའི་གནོད་ཆེན་བྱེད་རྣམས་ལའང་། །
\q1 གནོད་ལེན་ཕན་འདོགས་འབའ་ཞིག་སྒྲུབ་ནུས་ཤོག །
\b
\q1 
\q1 སྔོན་གྱི་རྒྱལ་བ་རྣམས་ཀྱིས་མ་ཐུལ་བའི། །
\q1 འགྲོ་རྣམས་རྒྱལ་བའི་གོ་འཕང་ལ་འགོད་ཕྱིར། །
\q1 བདག་ཉིད་རྒྱལ་བ་ཀུན་གྱི་ཕྲིན་ལས་པར། །
\q1 གྱུར་ནས་རྒྱལ་ཀུན་མཛད་པ་སྒྲུབ་ནུས་ཤོག །
\b
\q1 
\q1 རྒྱལ་སྲས་རྣམས་ཀྱི་ཐབས་མཁས་སྤྱོད་པའི་སྒོ། །
\q1 རྣམ་གྲངས་བསམ་མི་ཁྱབ་ལ་འཇུག་པ་དང་། །
\q1 སྒྱུ་མའི་རྣམ་པར་ཐར་པ་མངོན་བྱས་ནས། །
\q1 མྱུར་དུ་རྫོགས་སྨིན་སྦྱང་གསུམ་མཐར་ཕྱིན་ཤོག །
\b
\q1 
\q1 གཞན་ཡང་བསྟན་དང་བསྟན་འཛིན་འཕེལ་ཞིང་རྒྱས། །
\q1 བདག་དང་འགྲོ་ཀུན་བདེ་ཞིང་སྐྱིད་གྱུར་ཏེ། །
\q1 གནས་སྐབས་མཐོ་རིས་མཐར་ཐུག་ཐར་མཆོག་བརྙེས། །
\q1 རང་དང་གཞན་དོན་འབད་མེད་ལྷུན་གྲུབ་ཤོག །
\b
ཅེས་པ་འདི་ནི། གསེར་ལྷ་རྩེ་དགོན་གྱི་གྲྭ་རིགས་སུ་གཏོགས་པའི་བླ་མ་རྣལ་འབྱོར་གྱི་དབང་ཕྱུག་དམ་པ་ཨོ་རྒྱན་ལྷུན་གྲུབ་ཀྱིས་ཡང་ཡང་བསྐུལ་ངོར་ཐུབ་བསྟན་ཆོས་ཀྱི་གྲགས་པས་སུག་བྲིས་སུ་བསྟར་བ་དགེ་ལེགས་སུ་གྱུར་ཅིག །དགེའོ། །དགེའོ། །དགེའོ།། །། དགེ་བ་འདི་ཡིས་སྐྱེ་བོ་ཀུན། །བསོད་ནམས་ཡེ་ཤེས་ཚོགས་རྫོགས་ཤིང་། །བསོད་ནམས་ཡེ་ཤེས་ལས་བྱུང་བའི། །དམ་པ་སྐུ་གཉིས་ཐོབ་པར་ཤོག །རྒྱལ་སྲས་ལག་ལེན་རྩ་འགྲེལ་བཞུགས་སོ། རྒྱལ་སྲས་ཐོགས་མེད་ཀྱིས་བརྩམས། ཐུབ་བསྟན་ཆོས་ཀྱི་གྲགས་པས་འགྲེལ། ཟླ་བ་ཚེ་རིང་གིས་བསྒྱུར། རྩོམ་སྒྲིག་འགན་འཁུར་བ། བསྟན་རྒྱས། མདུན་ཤོག་འཆར་འགོདཔ། བསྟན་རྣམ། སྐལ་ཚེ། དགེ་ལེགས། པར་གཞི་འཆར་འགོད་པ། བསྟན་འཛིན། པ་སངས། པར་གཞི་སྒྲིག་མཁན། བོད་ལྗོངས་མི་དམངས་དཔེ་སྐྲུན་ཁང་། 
