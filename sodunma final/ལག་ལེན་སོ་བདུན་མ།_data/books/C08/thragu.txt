\mt1 ༄༅། །རྒྱལ་སྲས་ལག་ལེན་སོ་བདུན་མའི་འགྲེལ་པ་གོ་བདེར་བཀྲལ་བ་བཞུགས་སོ།། 
\mt2 མཛད་པ་པོ། ༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེ། 
\b
\m ད་ལྟ་ངས་འཆད་རྒྱུ་ནི། རྒྱལ་སྲས་ཐོགས་མེད་ཀྱིས་མཛད་པའི་རྒྱལ་སྲས་ལག་ལེན་སོ་བདུན་མའི་སྐོར་ཡིན། དེ་ཡང་སྤྱིར་གྲུབ་ཆེན་ཏཻ་ལོ་པའི་གསུང་ཕྱག་རྒྱ་ཆེན་པོ་གངྒ་མ་ལ་སོགས་ཕྱག་ཆེན་གྱི་གཞུང་དེ་དག་དང༌། རྒྱལ་སྲས་ལག་ལེན་སོ་བདུན་མ་འདིའི་ནང་དུ་གསུངས་པ་རྣམས་ཏོག་ཙམ་དོན་དག་སོ་སོར་ལྟ་བུ་སྟེ། ཏཻ་ལོ་པས་གངྒ་མའི་ནང་དུ་གསུངས་པ་དེ་དག་རྒྱལ་སྲས་ལག་ལེན་སོ་བདུན་མའི་ནང་དུ་གསུངས་མེད་པ་འདྲ་པོ་དང༌། རྒྱལ་སྲས་ལག་ལེན་སོ་བདུན་མའི་ནང་དུ་གསུངས་པ་དེ་དག །ཏཻ་ལོ་པའི་ཕྱག་ཆེན་གངྒ་མའི་ནང་དུ་མ་གསུངས་པ་ལྟ་བུ་རྦད་དེ་དོན་དག་སོ་སོར་ལྟ་བུ་ཞིག་ཡོང་གི་རེད། ཡིན་ན་ཡང་དེ་ལ་ཁྱད་པར་ཡོད་རེད། ཏཻ་ལོ་པས་ཕྱག་རྒྱ་ཆེན་པོ་གངྒ་མའི་ནང་དུ་ལྟ་བ་དང་སྒོམ་པ་གཙོ་བོར་བྱས་ཏེ་གསུངས་པ་རེད། ལྟ་བ་དང་སྒོམ་པ་དེ་གང་གི་དོན་དུ་གནང་གི་ཡོད་པ་རེད་ཟེར་ན། དོན་དམ་པའི་གནས་ལུགས་ཀྱི་དོན་དུ་གནང་གི་ཡོད། དེ་ནི་ཏོག་ཙམ་ཟབ་པ་དང༌། རྒྱ་ཆེ་བ་ལྟ་བུ་ཞིག་གསུང་གི་ཡོད་པ་རེད། ད་ལྟ་རྒྱལ་སྲས་ལག་ལེན་སོ་བདུན་མ་དེ་སྤྱོད་པའི་སྒོ་ནས་གསུང་གི་ཡོད། དེ་ལྟ་བུའི་ལྟ་བ་དང་སྒོམ་པ་དེ་ཤིན་དུ་ཟབ་ཅིང་མཐོ་ན་ཡང༌། སྤྱོད་པ་དེ་ཀུན་རྫོབ་རྟེན་འབྲེལ་གྱི་དབང་དུ་བྱས་ནས་གསུངས་པ་ཡིན་པའི་ཕྱིར་ན། ཤིན་ཏུ་ཕྲ་ཞིང་ཕྲ་བ་ཀུན་དང་མཐུན་པ། ཤིན་ཏུ་ཕྲ་ཞིང་ཞིབ་པ་དེ་འདྲ་དགོས་ཀྱི་ཡོད། དེའི་ཕྱིར་ན་གཉིས་ཀ་ཞེ་དྲག་གལ་ཆེ་བ་རེད། ང་རང་ཚོ་སྤྱོད་པ་སྤྱད་པའི་སྐབས་སུ་ཡིན་གཅིག་མིན་གཅིག་རྒྱལ་སྲས་ལག་ལེན་གྱི་ནང་དུ་གསུངས་པ་ལྟར་ལག་ལེན་བྱེད་ཐུབ་པ་དེ་ཤིན་ཏུ་གལ་ཆེན་པོ་ཞིག་ཡིན་ནོ། ། 
\b
\m ན་མོ་ལོ་ཀེ་ཤྭ་རཱ་ཡ། ཞེས་དང་པོ་ན་མོ་ལོ་ཀེ་ཤྭ་རཱ་ཡ་གསུངས་པ་དེ་སཾ་སྐྲི་ཏའི་སྐད་ལ་འཇིག་རྟེན་དབང་ཕྱུག་ལ་ཕྱག་འཚལ་ལོ་ཟེར་བ་རེད། དེ་ཡང་སྤྱིར་བོད་ཀྱི་མཁས་པ་དང་གྲུབ་ཐོབ་ཆེན་པོ་དེ་ཚོས་བསྟན་བཅོས་གསར་དུ་རྩོམ་པ་ཡིན་ན་ཡང་རུང༌། ལོ་ཙཱ་བ་དེ་ཚོས་མདོ་དང་བསྟན་བཅོས་རྒྱ་གར་ནས་ཚུར་བསྒྱུར་བ་ཡིན་ན་ཡང་རུང༌། དེ་ཚོ་སངས་རྒྱས་ཀྱི་བཀའ་ལ་བསྟུན་པ་གཅིག་དང༌། རྒྱ་གར་གྱི་པཎྜི་ཏ་དང་གྲུབ་ཐོབ་ཆེན་པོ་དེ་ཚོའི་གསུང་ལ་བརྟེན་ནས་གསར་དུ་བརྩམས་པའམ་བསྒྱུར་བ་ཞིག་མ་གཏོགས། རང་གིས་གསར་དུ་བློས་བརྩམས་བཞག་པ་ལྟ་བུ་ཞིག་མ་ཡིན་པ། བར་སྐབས་ཀྱི་ཚིག་བརྩམས་པ་ཡིན་ན་ཡང༌། དོན་ནི་སངས་རྒྱས་ཀྱི་བཀའ་དང་བསྟན་བཅོས་ལ་བརྟེན་ནས་སྟོན་པའི་ཕྱིར་ན། ལོ་ཙཱ་བ་ཐམས་ཅད་ཀྱིས་རྒྱ་གར་སྐད་དུ་ཟེར་ནས་བསྟན་བཅོས་ཀྱི་མཚན་དེ་གསུངས་ཡོང་གི་ཡོད། དེ་འདྲ་བ་མ་ཡིན་ནའང་བོད་ཀྱི་མཁས་པ་ཆེན་པོ་དེ་ཚོས་བསྟན་བཅོས་གསར་དུ་རྩོམ་པའི་སྐབས་སུ། སངས་རྒྱས་ཀྱི་བཀའ་དང༌། རྒྱ་གར་གྱི་མཁས་གྲུབ་ཆེན་པོ་དེ་ཚོའི་དགོངས་པ་ལྟར་དུ་གསུངས་པ་ཡིན་པར་སྟོན་པའི་ཕྱིར་དུ། སཾསྐྲྀཏའི་སྐད་ཏོག་ཙམ་ཞིག་བཞག་ཡོད། དེའི་ཕྱིར་ན་འདིར་ཡང་ན་མོ་ལོ་ཀེ་ཤྭ་རཱ་ཡ་ཟེར་ནས་འཇིག་རྟེན་དབང་ཕྱུག་གམ་སྤྱན་རས་གཟིགས་ལ། སསྐྲྀཏའི་སྐད་ཀྱི་ཐོག་ནས་ཕྱག་འཚལ་བ་རེད། 
\b
དེ་ཡང་བསྐྱར་དུ་ང་རང་ཚོས་སངས་རྒྱས་ལ་ཕྱག་འཚལ་བར་མཛད་པ་རེད། སངས་རྒྱས་ལ་ཕྱག་འཚལ་བ་དེ་ཡང་སངས་རྒྱས་ཀྱི་སྐུ་ལ་ཕྱག་འཚལ་བ་མ་ཡིན་པ་སངས་རྒྱས་ཀྱི་ཐུགས་ལ་ཕྱག་འཚལ་བ་རེད། དེ་ཡང་གཙོ་བོ་དེ་སངས་རྒྱས་ཀྱི་ཐུགས་ཀྱི་ཡོན་ཏན་རེད། དེའི་ཕྱིར་ན་སངས་རྒྱས་ལ་ཐུགས་ཀྱི་ཡོན་ཏན་གཙོ་ཆེ་ཤོས་ལྟ་བུ་དེ་ཡོན་ཏན་གྱི་ཆ་ནས་མཁྱེན་པའི་ཡོན་ཏན་དང༌། བརྩེ་བའི་ཡོན་ཏན་དང༌། ནུས་པའི་ཡོན་ཏན་ཏེ་སངས་རྒྱས་ལ་མཁྱེན་བརྩེ་ནུས་གསུམ་གྱི་ཡོན་ཏན་ཡོད་པ་རེད། དེ་ལྟ་བུ་ང་རང་ཚོས་གཙོ་བོ་སངས་རྒྱས་ཀྱི་སྐུ་རྩིས་ཀྱི་ཡོད་ཀྱང༌། དེའི་ནང་ནས་ཀྱང་ཐུན་མོང་མ་ཡིན་པ་ཞིག་བྱེད་དགོས་པ་ནི། སངས་རྒྱས་ཀྱི་ཐུགས་མཁྱེན་བརྩེ་ནུས་གསུམ་གྱི་རང་བཞིན་དུ་གྱུར་པ་ཡིན་པའི་ཕྱིར་ན། བྱང་ཆུབ་སེམས་དཔའ་ཆེན་པོའི་གསུང་དེ་སངས་རྒྱས་ཀྱི་ཐུགས་མཁྱེན་བརྩེ་ནུས་གསུམ་གྱི་མཚོན་བྱེད་ལྟ་བུ་ཞིག་རེད། དེ་ཡང་འཕགས་པ་འཇམ་དཔལ་དབྱངས་ནི་སངས་རྒྱས་ཀྱི་མཁྱེན་པ་ཕུན་སུམ་ཚོགས་པའི་ངོ་བོ་ལྟ་བུ། འཕགས་པ་སྤྱན་རས་གཟིགས་ནི་སངས་རྒྱས་ཀྱི་ཐུགས་བརྩེ་བ་ཆེན་པོའི་རང་གཟུགས་ལྟ་བུ། གསང་བའི་བདག་པོ་ཕྱག་ན་རྡོ་རྗེ་ནི་སངས་རྒྱས་ཀྱི་ནུས་པ་མཚོན་བྱེད་ལྟ་བུ་ཡིན་པའི་ཕྱིར་ན་རྒྱལ་བ་རིགས་གསུམ་མགོན་པོ་ཟེར་བ་རེད། དེར་དད་པ་བྱེད་པ་དང་གུས་པ་བྱེད་པའི་ཡུལ་དུ་གྱུར་པ་རེད། མཁྱེན་བརྩེ་ནུས་གསུམ་གྱི་ནང་ནས་ཀྱང་གདུལ་བྱ་ཐམས་ཅད་ལ་སངས་རྒྱས་ཀྱི་འཕྲིན་ལས་འཇུག་པའི་རྩ་བ་ལྟ་བུ་དེ་བརྩེ་བ་ཕུན་སུམ་ཚོགས་པ་རེད་ལ། བརྩེ་བ་ཕུན་སུམ་ཚོགས་པའི་རང་གཟུགས་དེ་འཕགས་པ་སྤྱན་རས་གཟིགས་ཡིན་པའི་ཕྱིར་ན་སྐབས་འདིར་ཕྱག་བཙལ་བ་མཛད་པ་རེད། 
\b
ཕྱག་བཙལ་བའི་སྐབས་སུ་ཡང༌། འཕགས་པ་སྤྱན་རས་གཟིགས་ལ་མཚན་མི་འདྲ་བ་མང་པོ་ཡོད། ཕྱག་ན་པདྨོ་ལྟ་བུ་དང༌། དེ་བཞིན་དུ་འཕགས་པ་སྤྱན་རས་གཟིགས་ལྟ་བུ། དེ་འདྲ་མང་པོ་ཡོད། ཡིན་ནའང་སྐབས་འདི་ན་འཇིག་རྟེན་དབང་ཕྱུག་ཅེས་འཇིག་རྟེན་ཁམས་ཀྱི་གཙོ་ཆེ་ཤོས་ལྟ་བུ་དང༌། འཇིག་རྟེན་གྱི་ཁམས་ཐམས་ཅད་ཡང་དག་པའི་ལམ་ལ་འཁྲིད་ཐུབ་པའི་ནུས་པ་ལྟ་བུ་དེ་སུ་ལ་ཡོད་དམ་ཟེར་ན། འཕགས་པ་སྤྱན་རས་གཟིགས་དེ་ལ་ཐུགས་སྙིང་རྗེ་ཆེན་པོ་ཡོད་པ་དེའི་ཕྱིར་ན། ཐུགས་སངས་རྒྱས་ཐམས་ཅད་ཀྱི་ཐུགས་རྗེ་ཆེན་པོའི་རང་གཟུགས་སམ། སངས་རྒྱས་ཐམས་ཅད་ཀྱི་ཐུགས་སྙིང་རྗེ་ཆེན་པོའི་རང་གཟུགས་ལྡན་པའི་དབང་ཕྱུག་དེ་ལ་ཕྱག་འཚལ་ལོ། །ཞེས་གསུངས་པ་ཡིན་ནོ། །
\b
\v 1 ཞེས་གསུངས་ཏེ། སྤྱིར་བསྟན་བཅོས་གསར་དུ་རྩོམ་པ་མཛད་པའི་སྐབས་སུ། མཆོད་པར་བརྗོད་པ་དང་རྩོམ་པར་དམ་བཅའ་བ་རྣམ་པ་གཉིས་དེ་ཡིན་གཅིག་མིན་གཅིག་ནང་པ་སངས་རྒྱས་པའི་བསྟན་བཅོས་ཆེན་པོ་དཔལ་ནཱ་ལེནྡྲ་ཡི་གཙུག་ལག་ཁང་དུ་བརྩམས་པ་དང༌། བི་ཀྲ་མ་ཤཱི་ལའི་གཙུག་ལག་ཁང་དུ་གསར་དུ་བརྩམས་པའི་བསྟན་བཅོས་ཆེན་པོ་དེ་ཚོ་ལ་དེ་འདྲ་གནང་ཡོད་རེད། དང་པོ་མཆོད་པར་བརྗོད་པ་ཟེར་བ་ནི་སྐྱེས་བུ་དམ་པ་གང་ཡིན་ན་ཡང་འདྲ། ཡང་ན་སངས་རྒྱས་དང་བྱང་ཆུབ་སེམས་དཔའ་གང་ཡིན་ན་ཡང་རུང་སྟེ། དེ་ལ་གུས་པས་ཕྱག་འཚལ་ཞིང་གསོལ་བ་བཏབ་ནས་རང་གི་ང་རྒྱལ་སྤངས་ཏེ་དེ་རྣམས་ཀྱི་རྗེས་སུ་འབྲངས་བ་ཡིན་པར་བསྟན་པ་དང༌། རང་གིས་བསྟན་བཅོས་བརྩམ་པ་ལ་བར་ཆད་མི་འབྱུང་བ་དང༌། མ་འོངས་པ་ལ་ཡང་བསྟན་བཅོས་དེ་ལ་འཇུག་པ་རྣམས་ཀྱིས་རང་གི་ང་རྒྱལ་སྤངས་ཏེ་སྐྱེས་བུ་དམ་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་གུས་པས་སྐྱབས་སུ་འགྲོ་ཞིང་ཕྱག་འཚལ་དགོས་པ་བསྟན་པའི་ཕྱིར་དུ་མཆོད་བརྗོད་མཛད་པ་ཡིན་ནོ། །
\b
དེ་ལྟར་ནཱ་ལེནྡྲ་དང༌། བི་ཀྲ་མ་ཤཱི་ལ་ལ་སོགས་པའི་གཙུག་ལག་ཁང་ནས་བྱུང་བའི་པཎྜི་ཏ་དང་རྒྱ་གར་གྱི་གྲུབ་ཐོབ་ཆེན་པོ་དེ་ཚོས་གནང་བ་ལྟར་དུ། བོད་དུ་བྱོན་པ་ཐམས་ཅད་ཀྱིས་ཀྱང་དེ་ལྟར་དུ་མཆོད་པར་བརྗོད་པ་དང་རྩོམ་པར་དམ་བཅའ་བའི་ལུགས་སྲོལ་དེ། ཡིན་གཅིག་མིན་གཅིག་གིས་རྒྱུན་སྐྱོང་བྱས་ཡོད། ད་ལྟ་སཾསྐྲིཏའི་སྐད་ཐོག་ནས་ཀྱང་སྤྱན་རས་གཟིགས་ལ་ཟེར་བ་དང༌། བོད་སྐད་ཀྱི་ཐོག་ནས་སྤྱན་རས་གཟིགས་མགོན་ལ་ཟེར་ནས། ཕྱག་འཚལ་བའི་ཡུལ་དེ་གཙོ་ཆེ་བ་ལྟ་བུ་བྱས་ནས་འཕགས་པ་སྤྱན་རས་གཟིགས་ལ་རྟག་ཏུ་སྒོ་གསུམ་གུས་པས་ཕྱག་འཚལ་ལོ་ཞེས་ཁོང་གིས་ཕྱག་འཚལ་བ་རེད། ཕྱག་འཚལ་བ་དེ་ཡང་སྤྱིར་ང་རང་ཚོས་ཕྱག་འཚལ་བའི་སྐབས་སུ། སྐབས་སྐབས་ལ་ལུས་རྐྱང་པས་ཕྱག་འཚལ་བ་དང༌། ངག་རྐྱང་པས་ཕྱག་འཚལ་བ་དང༌། ཡིད་རྐྱང་པས་ཕྱག་འཚལ་བ་དེ་འདྲ་ཡང་ཡོང་གི་རེད། ཡིན་ན་ཡང་དེ་ཏོག་ཙམ་འགྲིག་གི་མ་རེད། ལུས་རྐྱང་པས་ཕྱག་འཚལ་ན་ཡང་དེ་ཙམ་ཕན་གྱི་མ་རེད། ངག་རྐྱང་པས་ཕྱག་འཚལ་ན་ཡང་དེ་ཙམ་ཕན་གྱི་མ་རེད། ཡིད་རྐྱང་པས་ཕྱག་འཚལ་ན་ཡང་སྤྱིར་ལུས་ངག་རྐྱང་པ་ལས། ཡིད་དེ་ཧ་ཅང་ཡག་པོ་ཡིན་ཡང་ཡིད་རྐྱང་པ་ཡིན་ན་དེ་ཙམ་གྱི་གོང་འཕེལ་དང་རྒྱ་ཆེན་པོ་ལ་འགྲོ་ཐུབ་ཀྱི་ཡོད་མ་རེད། རྒྱུ་མཚན་དེའི་ཕྱིར་ན་ལུས་ངག་ཡིད་གསུམ་ཀས་གུས་པས་ཕྱག་འཚལ་བ་དང་སྐབས་སྐབས་ལ་ཕྱག་འཚལ་བ་ཙམ་དུ་མ་ཟད། རང་གི་ཡིད་ཀྱིས་ཀྱང་དུས་རྟག་ཏུ་སྤྱན་རས་གཟིགས་ལ་དད་པ་དང་མོས་གུས་བསྐྱེད་པ་དང༌། ངག་གིས་ཀྱང་དུས་རྟག་ཏུ་གསོལ་བ་འདེབས་དགོས་པ་དང༌། ལུས་ཀྱིས་ཀྱང་ག་དུས་ཡིན་ན་ཡང་དེ་ལ་གུས་པ་བསྐྱེད་ནས་ཕྱག་འཚལ་དགོས་པ་དང༌། དུས་རྟག་ཏུ་སྒོ་གསུམ་གྱིས་ཕྱག་འཚལ་ལོ་སྙམ་ནས་སྤྱན་རས་གཟིགས་ལ་ཕྱག་འཚལ་བ་རེད། 
\b
སྤྱན་རས་གཟིགས་ལ་ཕྱག་འཚལ་བ་དང་ལྷན་དུ་བླ་མ་མཆོག་ལ་ཡང་ཕྱག་འཚལ་དགོས། བླ་མ་མཆོག་དང་ཟེར་དུས་རྩ་བའི་བླ་མ་དང་བརྒྱུད་པའི་བླ་མ་ལྟ་བུ་ལ་གོ་གི་ཡོད་རེད། དེ་ཡང་སྤྱིར་སྤྱན་རས་གཟིགས་ལ་ཕྱག་འཚལ་བ་དང་ལྷན་དུ་རྩ་བའི་བླ་མ་དང་བརྒྱུད་པའི་བླ་མ་ལ་དད་པ་དང་མོས་གུས་དང་ཡིད་ཆེས་སྐྱེས་དགོས་པ་དེ་འདྲ་རེད། དེ་ཡང་ད་ལྟ་དྭགས་པོ་རིན་པོ་ཆེས་ཐར་པ་རིན་པོ་ཆེའི་རྒྱན་གྱི་ནང་དུ་གསུངས་ན་དགེ་བའི་བཤེས་གཉེན་ཟེར་མཁན་དེ་ཤིན་ཏུ་གལ་ཆེན་པོ་རེད། དེ་ཡང་དཔེ་གསུམ་གྱི་སྒོ་ནས་གལ་ཆེན་པོ་ཡིན་པ་གསུངས་ཡོད། དཔེ་དང་པོ་དེ་ལམ་རྒྱུས་མེད་དུ་འགྲོ་བའི་སྐབས་ཀྱི་ལམ་མཁན་ལྟ་བུར་གསུངས་པ་དང༌། ང་རང་ཚོ་ལམ་རྒྱུས་མེད་དེ་ལ་འགྲོ་དུས་ལམ་སྟོན་མཁན་ཞིག་ཡོད་ན་ང་རང་གང་དུ་འགྲོ་དགོས་པ་དེ་ག་ལ་བདེ་པོ་བྱས་ནས་སླེབ་ཐུབ། དེ་ནས་ལམ་རྒྱུས་མེད་ལ་འགྲོ་བའི་སྐབས་སུ་ལམ་སྟོན་མཁན་ཞིག་མེད་ན་ལམ་དེ་ག་འདྲ་ཞིག་ཡིན་པ་ཧ་མ་གོ་བ་དང༌། དཀའ་ལས་མང་པོ་བརྒྱབ་ནས་འགྲོ་དགོས་པ་ཡོང་གི་ཡོད། དཔེ་དེ་བཞིན་དུ་ང་རང་ཚོ་འཁོར་བ་ཐོག་མ་མེད་པ་ནས་ད་ལ་ཐུག་གི་བར་དུ་དངོས་གནས་འཁོར་བའི་སྡུག་བསྔལ་འདི་ལས་ཐར་པའི་ལམ་གཅིག་དང༌། ཐར་པ་དང་ཐམས་ཅད་མཁྱེན་པའི་གོ་འཕང་ལ་འགྲོ་བའི་ལམ་ལ་འགྲོ་མ་མྱོང་བ་ལྟ་བུ་ཞིག་ཡིན། འགྲོ་མ་མྱོང་བ་ལ་འགྲོ་མྱོང་མཁན་གྱི་ལམ་མཁན་ཞིག་དགོས་ཀྱི་ཡོད་དོ། །
\b
དཔེ་གཉིས་པ་དེ་འཇིགས་པའི་ས་ཕྱོགས་སུ་འགྲོ་དུས་སྐྱེལ་མ་ལྟ་བུར་གསུངས་ཡོད། ང་རང་ཚོ་སྐྲག་དགོས་པའི་ས་ཆ་ཞིག་ལ་འགྲོ་ན་ང་རང་དང་མཉམ་དུ་མི་སྟོབས་ཆེན། ཡང་ན་མི་དཔའ་བོ་མཚོན་ཆ་ཅན་ལྟ་བུ་ཞིག་ཡོད་ན་གཅན་གཟན་གྱི་འཇིགས་པ་དང༌། ཆོམ་རྐུན་གྱི་འཇིགས་པ་ལ་སོགས་པར་སྐྲག་མི་དགོས་པར་འགྲོ་ཐུབ། དེ་མེད་ན་གཅན་གཟན་གྱི་འཇིགས་པ་དང༌། ཆོམ་རྐུན་གྱི་འཇིགས་པ་ལ་སོགས་པ་ཡོང་གི་ཡོད། དཔེ་དེ་བཞིན་དུ། ང་རང་ཚོ་ལ་འཇིགས་པའི་གནས་ག་འདྲ་ཡོད་དམ་ཟེར་ན། ང་རང་ཚོ་འགྲོ་བའི་སྐབས་སུ་ཡང་ངན་སོང་གི་འཇིགས་པ་དང༌། ཉོན་མོངས་པའི་འཇིགས་པ། མི་དགེ་བའི་འཇིགས་པ་ལ་སོགས་ཡོད། དེ་ལས་བརྒལ་བའི་སྐྱེལ་མ་ལྟ་བུ་དེ་རང་གི་བླ་མ་དང་དགེ་བའི་བཤེས་གཉེན་མཉམ་དུ་ཡོད་ན། ངན་སོང་གི་འཇིགས་པ་ལ་སྐྲག་མི་དགོས་པ་དང་ཉོན་མོངས་པའི་འཇིགས་པ་ལ་སྐྲག་མི་དགོས་པར་འགྲོ་ཐུབ་པ་ཡོང་གི་ཡོད་པའི་ཕྱིར་ན་འཇིགས་པའི་ས་ཕྱོགས་སུ་འགྲོ་དུས་ཀྱི་སྐྱེལ་མ་ལྟ་བུ་ཞིག་ཏུ་གསུངས་ཡོད་དོ། །
\b
དེ་བཞིན་དུ་དཔེ་གསུམ་པ་དེ་ཆུ་བོ་ཆེན་པོ་ལས་བརྒལ་དུས་ཀྱིས་མཉན་པ་ལྟ་བུར་གསུངས་ཡོད། དཔེར་ན་ཆུ་ཆེན་པོ་ཞིག་བགྲོད་པའི་སྐབས་སུ། གྲུ་ལ་འགྲོ་དགོས་ཀྱི་ཡོད་རེད། གྲུ་ལ་འགྲོ་བའི་སྐབས་སུ་ང་རང་སྔོན་ཆད་གྲུ་ལ་འགྲོ་མ་མྱོང་བ་ཡིན་དུས་ཡིན་གཅིག་མིན་གཅིག་གྲུ་གཏོང་མཁན་ཉམས་མྱོང་ཅན་ཆུ་ལ་རྒྱུས་ཡོད་པ་ཞིག་དགོས། དེ་མེད་ན་ང་རང་ཆུས་འཁྱེར་འགྲོ་བ་ཡང་ཡོང་སྲིད། ཡང་ན་ཆུའི་གཏིང་ལ་ལྷུང་ནས་གཏིབས་འགྲོ་ན་ཡང་ཧ་གོ་གི་མ་རེད། གྲུ་པ་ཡག་པོ་ཞིག་ཡོད་ན་ཆུའི་ཕ་རོལ་ཏུ་འཇིགས་སྐྲག་མེད་པ་དང༌། དཀའ་ངལ་མེད་པར་འགྲོ་ཐུབ་ཀྱི་ཡོད། དཔེ་དེ་བཞིན་དུ་ང་རང་ཚོ་འཁོར་བའི་ཆུ་བོ་ལས་བསྒྲལ་དུས་བླ་མ་ཉམས་མྱོང་དང་ལྡན་པ་དང༌། བླ་མ་ཐུགས་བརྩེ་བ་དང་ལྡན་པ་ཞིག་དགོས། དེའི་ཕྱིར་ན་བླ་མ་དེ་ཧ་ཅང་གལ་ཆེན་པོ་རེད། དེ་ལྟ་བུ་བླ་མ་གལ་ཆེན་པོ་ཡིན་པར་བསྟན་པའི་ཕྱིར་དུ་སྐབས་འདི་ན་སྤྱན་རས་གཟིགས་ལ་ཕྱག་འཚལ་བ་དང་ལྷན་དུ་བླ་མ་མཆོག་དང་གསུངས་ནས་བསྟན་པ་རེད། 
\b
དེ་ལྟ་བུའི་བླ་མ་དང་སྤྱན་རས་གཟིགས་ལ་ཕྱག་འཚལ་དགོས་པའི་ཡོན་ཏན་གང་དག་ཡོད་ཟེར་ན། ཡོན་ཏན་རྣམ་པ་གཉིས་ཡོད་པ་བསྟན་ཡོད། ཡོན་ཏན་དང་པོ་དེ་རང་དོན་ཕུན་སུམ་ཚོགས་པ། ཡོན་ཏན་གཉིས་པ་དེ་གཞན་དོན་ཕུན་སུམ་ཆོགས་པ་དེ་བསྟན་ཡོད། རང་དོན་ཕུན་སུམ་ཚོགས་པ་དེ་ནི་བླ་མ་དགེ་བའི་བཤེས་གཉེན་གང་གིས་ཤེས་པ་ཡིན་ན་ཡང་རུང་འཕགས་པ་སྤྱན་རས་གཟིགས་ཀྱིས་ཤེས་བྱའི་ཆོས་ཀུན་འགྲོ་བ་དང་འོང་བ་མེད་པ། ཆོས་ཐམས་ཅད་སྟོང་པ་ཉིད་ཡིན་པར་གཟིགས་ཀྱང༌། རང་དོན་དུ་ཆོས་ཉིད་མངོན་དུ་གྱུར་ནས་སྡུག་བསྔལ་དང་ཉོན་མོངས་པ་དང་འཇིགས་སྐྲག་ལ་སོགས་པ་གང་ལ་ཡང་སྐྲག་དགོས་པ་དང་དྭོགས་དགོས་པ་མེད་པའི་ཆོས་ཉིད་ཀྱི་དོན་དུ་གཟིགས་ཡོད་མོད། འོན་ཀྱང་རང་ལ་དེ་ལྟ་བུའི་འཇིགས་སྐྲག་དང་སྡུག་བསྔལ་མེད་པ་ལ་བརྟེན་ནས་གཞན་འཇིགས་སྐྲག་དང་སྡུག་བསྔལ་ཡོད་པ་དེ་ཚོ་གང་བྱུང་དུ་གཡུགས་བཞག་པ་ལྟ་བུ་མ་ཡིན་པར། གཞན་འགྲོ་བ་སེམས་ཅན་ཐམས་ཅད་ཀྱིས་དེ་ལྟར་དུ་མ་རྟོགས་པར་སྡུག་བསྔལ་རྣམ་པ་སྣ་ཚོགས་པ་མྱོང་བ་དང་ཉོན་མོངས་པ་རྣམ་པ་སྣ་ཚོགས་ཀྱིས་གཙེས་པ་དེ་ཚོའི་དོན་ལ་མཐའ་གཅིག་ཏུ་བརྩོན་འགྲུས་མཛད་པ་སྟེ། དེ་ལ་ཚིག་དང་པོ་དེ་ཡིས་རང་དོན་ཕུན་སུམ་ཚོགས་པ་དང༌། ཚིག་གཉིས་པ་དེ་ཡིས་གཞན་དོན་ཕུན་སུམ་ཚོགས་པ་གཉིས་དང་ལྡན་པ་ཞིག་ཡིན་པའི་ཕྱིར་ན། བླ་མ་མཆོག་དང་སྤྱན་རས་གཟིགས་ལ་ཕྱག་འཚལ་བ་ཡིན་གསུངས་ནས་དེ་ལ་མཆོད་པར་བརྗོད་པ་ཡིན་ནོ། །
\b
\v 2 ཞེས་གསུངས་ཏེ། གཉིས་པ་དེ་རྩོམ་པར་དམ་བཅའ་བ་རེད། རྩོམ་པར་དམ་བཅའ་བའི་སྐབས་སུ་ང་རང་གིས་སྐབས་འདིར་བཤད་ན། དཔེར་ན་ང་རང་གིས་དགོས་པ་འདི་དང་འདིའི་ཕྱིར་བསྟན་བཅོས་ཤིག་བརྩམ་གྱི་ཡིན་གསུངས་ནས་རྩོམ་པར་དམ་བཅའ་གནང་བ་རེད། དེ་བཞིན་དུ་ང་རང་ཚོས་དུས་རྒྱུན་དུ་དམ་བཅའ་བ་དེ་ཧ་ཅང་གལ་ཆེན་པོ་རེད། ང་རང་གིས་ཆོས་སྒྲུབ་ཀྱི་ཡིན། ཆོས་ཉམས་ལེན་བྱེད་པའི་སྐབས་སུ་འདི་འདྲ་ཞིག་བྱེད་ཀྱི་ཡིན་སྙམ། དང་པོ་འཆར་གཞི་སྔོན་དུ་བཏང་ནས་དེ་ཁས་བླང་ཞིང་དམ་བཅའ་བ་དགོས་ཀྱི་ཡོད། དེ་ཁས་བླང་ཞིང་དམ་བཅའ་བ་དེ་ཡང་དངོས་གནས་ཀྱི་ཉམས་ལེན་བྱེད་དགོས་ཀྱི་རེད་མ་གཏོགས། དམ་བཅའ་བ་ཙམ་གྱིས་ཕན་གྱི་ཡོད་མ་རེད། དེའི་ཕྱིར་ན་སྐབས་འདིར་བསྟན་བཅོས་ཀྱི་དབུ་ལ་ཡང་རྩོམ་པར་དམ་བཅའ་གནང་གི་ཡོད་རེད། 
\b
རྩོམ་པར་དམ་བཅའ་བ་དེ་སྤྱིར་སངས་རྒྱས་ཀྱི་གོ་འཕང་ཟེར་བ་ལྟ་བུ་ཧ་ཅང་གལ་ཆེན་པོ་རེད། གང་ཡིན་ཟེར་ན་ཕན་བདེ་རྣམ་པ་གཉིས་གསུངས་ཡོད། ཕན་པ་ཟེར་བ་ནི། དུས་རྒྱུན་དུ་ང་རང་ཚོ་འཁོར་བ་ལ་འཁྱམས་པའི་སེམས་ཅན་ལ། ཡིད་མི་བདེ་བ་དང༌། མ་ཞི་བ། སྐྱིད་པོ་མེད་པ། སེམས་ཁྲལ་མང་པོ་ཡོད་པ་ལ་སོགས་དེ་འདྲ་ཡོད། དེ་ལ་སེམས་ཁྲལ་ཡོད་པ་ལ་སེམས་ཁྲལ་མེད་པར་བྱེད་པ། ཡིད་མི་བདེ་བ་ཡོད་པ་ལ་ཡིད་བདེ་བར་བྱེད་པ། སེམས་མ་ཞི་བ་ལ་ཞི་བར་བྱེད་པ་དེ་སངས་རྒྱས་བཅོམ་ལྡན་འདས་ཀྱི་གསུང་ལ་བརྟེན་ནས་སྒྲུབ་དགོས་པ་ཡིན་པའི་ཕྱིར་དང༌། ང་རང་ཚོའི་སེམས་མ་བདེ་ལྷང་ངེར་ཡོད་པ་དེ་བདེ་ལྷང་ངེར་བཟོ་ཐབས་དེ་སངས་རྒྱས་བཅོམ་ལྡན་འདས་ཀྱི་དམ་པའི་ཆོས་ལ་བརྟེན་ནས་ཡོང་གི་ཡོད། དེ་ལྟ་བུའི་སེམས་པ་དེ་ཞི་བ་དང་ཕན་པ་མ་བྱུང་ན། དེ་ལ་བརྟེན་ནས་ང་རང་ཚོ་འཁོར་བའི་གནས་ལ་སྡུག་བསྔལ་མང་པོ་ཡོང་གི་ཡོད་པ་དང༌། བདེ་སྐྱིད་མ་ཐོབ་པ་སྡུག་བསྔལ་མང་པོ་ཡོང་བ་དེ་སྤྱིར་ལུས་ངག་ཡིད་གསུམ་གྱི་ནང་ནས་ངག་དེ་དངོས་གནས་ལྟ་བུ་དང༌། སེམས་ཀྱིས་མ་ཟིན་པ་ལྟ་བུ་ཞིག་རེད། དེའི་ཕྱིར་ན་སེམས་ལ་ཕན་པ་དང་ལུས་ལ་བདེ་བ་དེ་དགོས་ཀྱི་ཡོད། སེམས་ལ་ཕན་པ་དེ་ཡོད་ན་ལུས་རང་བཞིན་གྱིས་བདེ་བ་ཡོང་གི་ཡོད། སེམས་ལ་ཕན་པ་དེ་མེད་ན་ལུས་རང་བཞིན་གྱིས་ནད་ཀྱིས་མནར་བ་ལ་སོགས་སྡུག་བསྔལ་གྱི་རང་བཞིན་དུ་འགྲོ་བ་ཡིན་པའི་ཕྱིར་ན་ཕན་པ་དང་བདེ་བ་དེ་ཡོང་དགོས་ཀྱི་ཡོད་རེད། 
\b
ཕན་པ་དང་བདེ་བ་དེ་གང་ནས་འབྱུང་གི་འདུག་བལྟས་ན། ཕན་བདེའི་འབྱུང་གནས་དེ་རྫོགས་པའི་སངས་རྒྱས་བཅོམ་ལྡན་འདས་རྣམས་རེད།རྫོགས་པའི་སངས་རྒྱས་གང་ནས་འབྱུང་གི་ཡོད་རེད་ཟེར་ན། དེ་དམ་པའི་ཆོས་ཚུལ་བཞིན་དུ་བསྒྲུབས་པ་ལས་ཐོབ་ཀྱི་ཡོད། སྔོན་གྱི་འདས་པའི་སངས་རྒྱས་ཐམས་ཅད་ཀྱང་དམ་པའི་ཆོས་ཚུལ་བཞིན་དུ་ཉམས་སུ་ལེན་གནང་བ་ལ་བརྟེན་ནས་སངས་རྒྱས་ཀྱི་གོ་འཕང་ཐོབ་པ་རེད། མ་འོངས་པ་ལ་ཡང་དེ་ལྟར་རེད། ད་ལྟར་བཞུགས་པའི་སངས་རྒྱས་ཐམས་ཅད་ཀྱང་དེ་ལྟར་དུ་དམ་པའི་ཆོས་བསྒྲུབས་པ་ལས་བྱུང་ཞིང༌། དམ་ཆོས་བསྒྲུབ་པ་དེ་ཡང་དམ་པའི་ཆོས་དེ་ག་འདྲ་བྱས་ནས་བསྒྲུབ་དགོས་ཀྱིས་ཡོད་པ་དེ་ལག་ལེན་ཡག་པོ་བྱེད་པ་དེ་ལ་རག་ལས་པ་རེད། ལག་ལེན་ཡག་པོ་ཞིག་ཤེས་ན་དམ་པའི་ཆོས་ཡང་དག་པ་དེ་སྒྲུབ་ཐུབ་ཀྱི་རེད། ལག་ལེན་ཡག་པོ་ཞིག་མ་ཤེས་ན་དམ་པའི་ཆོས་དེ་ཚུལ་བཞིན་དུ་སྒྲུབ་ཐུབ་ཀྱི་མ་རེད། དམ་པའི་ཆོས་ཆོས་མིན་དུ་འགྲོ་བ་དང༌། ཆོས་ལོག་པར་འགྲོ་བ། ཆོས་ལ་བརྟེན་ནས་ངན་སོང་དུ་འགྲོ་བའི་རྒྱུ་ཡང་བྱེད་ཀྱི་རེད། 
\b
རྒྱུ་མཚན་དེ་ལ་བརྟེན་ནས་ཡིན་གཅིག་མིན་གཅིག་ཆོས་སྒྲུབ་པ་ལ། ཏིང་ངེ་འཛིན་སྒོམ་ན་ཡང་རུང༌། དེ་བཞིན་དུ་སྔགས་བསྙེན་པ་བཟླ་ཡང་རུང༌། ལུས་ཀྱི་སྒོ་ནས་ཕྱག་འཚལ་བ་ལ་སོགས་པ་བསོད་ནམས་གྱི་ཚོགས་བསགས་ན་ཡང་རུང༌། ལོངས་སྤྱོད་ཀྱི་སྒོ་ནས་ཡར་དཀོན་མཆོག་ལ་མཆོད་པ་དང་མར་ངན་སོང་ལ་སྦྱིན་པ་གཏོང་བ་ལ་སོགས་བྱས་ན་ཡང་རུང་སྟེ། དངོས་གནས་དམ་པའི་ཆོས་ཡང་དག་པ་གཙང་མ་ཞིག་ལག་ལེན་བྱེད་པ་ལ་རག་ལས་པས། རྒྱལ་བའི་སྲས་པོ་བྱང་ཆུབ་སེམས་དཔའ་ཁོང་རྣམས་ཀྱིས་ལུས་ངག་ཡིད་གསུམ་གྱི་མཛད་པ་བཟང་པོ་ག་འདྲ་གནང་གི་ཡོད་པ་དེ་ལག་ལེན་དུ་བཀལ་གནང་ནས་བཤད་པར་བྱ་བ་ཡིན་ནོ། །ཞེས་གསུངས་པ་རེད། དེ་ནི་བསྟན་བཅོས་ཀྱི་དབུའི་རྒྱན་འདྲ་པོ་ཞིག་རེད། 
\b
\v 3 བསྟན་བཅོས་རང་གསུངས་པ་ལ་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱི་ལག་ལེན་ལ་སྔོན་འགྲོའི་སྐོར་དང༌། དངོས་གཞིའི་སྐོར་དང༌། མཇུག་སྟེ་རྣམ་པ་གསུམ་ཡོད་རེད་ལ། དེའི་ནང་ནས་སྔོན་འགྲོ་ལ་ས་བཅད་རྣམ་པ་བདུན་ཡོད། 
ས་བཅད་དང་པོ་དལ་འབྱོར་རྙེད་པར་དཀའ་བ་ནི། ཞེས་གསུངས་ཏེ། དལ་འབྱོར་ཐོབ་དུས་འདིར་བརྩོན་འགྲུས་བྱེད་དགོས་པར་བསྟན་པ་རེད། དེ་ཡང་དལ་འབྱོར་ཟེར་ན་མི་ལུས་འདི་གཞན་དུད་འགྲོ་ཡི་ལུས་རྟེན་འདྲ་པོ་དང༌། ཡི་དྭགས་ཀྱི་ལུས་རྟེན་ལྟ་བུར་མ་སྐྱེས་པ་མི་ལུས་ཐོབ་ཡོད་པ་ཞིག་དང༌། མི་ལུས་ཐོབ་པ་དེ་ཡང་སྤྱིར་བཏང་གི་མི་ལུས་ཙམ་མ་ཡིན་པར་དམ་པའི་ཆོས་དང་ལྡན་པའི་མི་ལུས་རིན་པོ་ཆེ་ཐོབ་པ་དེ་ལ་དལ་འབྱོར་གསུངས་ཀྱི་ཡོད། དེ་ནས་དལ་འབྱོར་གི་ལུས་རྙེད་པ་དེ་ང་རང་ཚོ་ཧ་ཅང་སྐལ་པ་བཟང་པོ། སྐལ་པ་བཟང་པོ་ལས་ཀྱང་སྐལ་པ་བཟང་པོ་དཔེ་མི་སྲིད་པ་ཞིག་རེད། དཔེར་ན་གྲུ་ཆེན་པོ་ལྟ་བུ་ཞིག་རེད། གྲུ་ཆེན་པོ་ལ་དཔེ་བཞག་དགོས་པའི་རྒྱུ་མཚན་དེ་ནི། ང་རང་ཚོ་རྒྱ་མཚོ་ཆེན་པོ་གཅིག་བརྒལ་དགོས་པའམ། ཡང་ན་ང་རང་ཚོ་ཆུ་བོ་ཆེན་པོ་ལས་བརྒལ་དགོས་པའི་དུས་སྐབས་འདྲ་འབྱུང་ནའང་གྲུ་ཆེན་པོ་ཞིག་ཡོད་ན་ཆུའི་ཕ་རོལ་དུ་འགྲོ་ཐུབ། གྲུ་ཆེན་པོ་དེ་མེད་ན་དུས་ནམ་དུ་ཡང་ཆུའི་ཕ་རོལ་དུ་འགྲོ་ཐུབ་ཀྱི་མ་རེད། གྲུ་ཆེན་པོ་དེ་ཡོད་ན་དཀའ་ལས་ཧ་ཅང་མེད་པར་འགྲོ་ཐུབ་ཀྱི་རེད། གྲུ་ཆེན་པོ་དེ་མེད་ན་དཀའ་ལས་མང་པོ་བརྒྱག་ཅིང་ཐ་ན་རང་སྲོག་དོར་ན་ཡང་ཕ་རོལ་དུ་འགྲོ་ཐུབ་ཀྱི་མ་རེད། དེའི་ཕྱིར་ན་དལ་འབྱོར་འདི་ཐོབ་པའི་སྐབས་ལ་ང་རང་ཚོས་ཆོས་ཉམས་སུ་བླང་ནས་འཁོར་བའི་སྡུག་བསྔལ་གྱི་རྒྱ་མཚོ་དེ་ལས་བསྒྲལ་ཐུབ་ཀྱི་རེད། གལ་ཏེ་དལ་འབྱོར་གྱི་ལུས་འདི་མེད་ན། རྩ་བ་ནས་ཐར་ཐབས་ཡོད་མ་རེད། དེའི་ཕྱིར་ན། གྲུ་ཆེན་པོ་འདི་དང་འདྲ་བའི་མི་ལུས་རིན་པོ་ཆེ་འདི་འདྲ་ང་རང་ཚོར་ཐོབ་པ་དེ་ཤིན་ཏུ་སྐལ་པ་བཟང་པོ་རེད། མི་ལུས་ཟེར་མཁན་དེ་ཤིན་ཏུ་ནས་ཀྱང་རྙེད་པར་དཀའ་བ་རེད་མོད། འོན་ཀྱང་ང་རང་ཚོར་སྐལ་པ་བཟང་པོ་བྱུང་ནས་ད་ལྟ་ཐོབ་ཡོད། ཐོབ་པའི་དུས་འདིར། ཐོབ་པ་དེ་ཧ་ཅང་གལ་ཆེན་པོ་རེད། དཀོན་པོ་རེད། ཡག་པོ་རེད། 
\b
དེ་ཡི་ཕྱིར་ན། ད་ལྟ་ཐོབ་པའི་སྐབས་འདི་ན་ང་རང་ཚོས་གཟབ་གཟབ་བྱེད་དགོས་ཀྱི་རེད། ང་རང་ཚོས་བརྟན་པོ་བྱེད་དགོས་ཀྱི་རེད། གཟབ་གཟབ་ཅི་འདྲ་བྱེད་དགོས་ཀྱི་རེད་ཟེར་ན། མི་ལུས་འདི་ཡི་སྟེང་ནས་ང་རང་གིས་དོན་དག་ཡག་པོ་བསྒྲུབ་ཐུབ་ཀྱི་ཡོད། ང་རང་གིས་དོན་དག་ག་རེ་བསྒྲུབ་ཐུབ་ཀྱི་ཡོད་དམ་ཟེར་ན། ང་རང་གིས་ལུས་དང་སེམས་ཀྱི་སྟེང་དུ་སྡུག་བསྔལ་མང་པོ་མྱོང་གི་ཡོད། ལུས་དང་སེམས་ཀྱི་སྡུག་བསྔལ་མྱོང་བ་དེ་ང་རང་འཁོར་བ་ལས་མི་ཐར་བར་གནས་པའི་རྐྱེན་གྱིས་རེད། འཁོར་བ་ལས་ཐར་ན་ལུས་དང་སེམས་ཀྱི་སྡུག་བསྔལ་དང༌། ལོངས་སྤྱོད་ཀྱིས་དཀའ་ངལ་དང༌། སྡུག་བསྔལ་དེ་ཚོ་རྩ་བ་ནས་མྱོང་མ་དགོས་པ་འགྲོ་གི་ཡོད། རྒྱུ་མཚན་དེའི་ཕྱིར་ན་ང་རང་ཚོ་འཁོར་བའི་མཚོ་ལས་སྒྲོལ་བའི་ཕྱིར་ཡིན་གཅིག་མིན་གཅིག་བརྩོན་འགྲུས་བྱེད་དགོས་ཀྱི་རེད། གཉིས་པ་དེ་ང་རང་རྐྱང་པའི་ཆེད་མ་ཡིན་པ། ད་རེས་ཀྱི་ལུས་རྟེན་འདི་ལ་བརྟེན་ནས་ལུས་རྟེན་འདི་ལ་བེད་སྤྱོད་ཅིག་བྱས་ན། གཞན་མང་པོ་འཁོར་བའི་མཚོ་ལས་བསྒྲལ་ཐུབ་པ་ཡོང་གི་རེད། དེ་ལྟར་ཐུབ་པར་བྱེད་རྒྱུ་ནི་ད་རེས་ཀྱི་ལུས་རྟེན་འདིའི་སྟེང་དུ་བྱེད་ཐུབ་ན་ཡོང་གི་ཡོད་རེད། ད་རེས་ཀྱི་ལུས་རྟེན་འདིའི་སྟེང་དུ་བྱེད་མ་ཐུབ་ན་དུས་ཚོད་བཟང་པོ་འདི་འཕྲོ་བརླག་འགྲོ་གི་རེད། དེའི་ཕྱིར་ད་རེས་ཀྱི་སྐབས་སུ་རང་དོན་བསྒྲུབ་ན་ཡང་སྒྲུབ་དགོས་ཀྱི་ཡོད། གཞན་དོན་བསྒྲུབ་ན་ཡང་ད་རེས་སྒྲུབ་དགོས་ཀྱི་ཡོད། ད་རེས་སྒྲུབ་དགོས་པ་ཡིན་པའི་ཕྱིར་ན། ཡིན་གཅིག་མིན་གཅིག་དུས་ཚོད་ཐུང་ཐུང་ཞིག་ཡིན་ན་ཡང་འཕྲོ་བརླག་མ་ཤོར་བ་ཞིག་བྱས་ནས་སྒྲུབ་དགོས་ཀྱི་ཡོད། ཆོས་དེ་སྒྲུབ་དུས་དེ་ལ་ཉིན་མོ་ཡིན་ཡང་རྣམ་གཡེང་གི་དབང་དུ་མི་འགྲོ་བ་དང༌། མཚན་མོ་ཡིན་ན་ཡང་རྣམ་གཡེང་གི་དབང་དུ་མི་འགྲོ་བ་ཞིག་ང་རང་ཚོས་ཡིན་གཅིག་མིན་གཅིག་རང་གཞན་གཉིས་ཀ་ལ་ཕན་པའི་ཆེད་དུ་བརྩོན་འགྲུས་བྱེད་དགོས། 
\b
དེ་ཡང་བརྩོན་འགྲུས་ཆེན་པོ་ནི་ཉིན་མཚན་མེད་པར་བརྩོན་འགྲུས་བྱེད་དགོས་ཀྱི་རེད། གང་ལ་བརྩོན་འགྲུས་བྱེད་དགོས་ཀྱི་རེད་ཟེར་ན། བཀའ་དང་བསྟན་བཅོས་ནང་ན་རྣམ་པ་གསུམ་གསུངས་ཡོད། དང་པོ་ང་རང་ཚོས་ག་འདྲ་བྱས་ནས་ཉམས་སུ་ལེན་དགོས་པ་ཧ་གོ་གི་མེད། ཧ་གོ་མཁན་ནི་སངས་རྒྱས་ཀྱིས་གསུངས་པའི་བཀའ། མཁས་པ་དང་གྲུབ་ཐོབ་ཆེན་པོ་དེ་ཚོས་བརྩམས་པའི་བསྟན་བཅོས། བླ་མ་ཁྱད་པར་ཅན་གྱིས་ཉམས་ལེན་གྱི་གདམས་ངག་དེ་ཚོ་རེད། དེ་ཚོ་ཡག་པོ་ཞིག་ཉན་ནས་ང་རང་གིས་ཧ་གོ་བ། དང་པོ་གོ་མ་མྱོང་བ་ལ་གོ་མྱོང་བ། འདིའི་རྒྱུ་མཚན་འདི་འདྲ་ཡིན་གྱི་འདུག་སྙམ་ནས་ཉན། དེ་ཉན་པ་ཙམ་གྱིས་ཕན་གྱི་རེད་དམ་ཟེར་ན་ཉན་པ་ཙམ་གྱིས་འཁོར་བ་ལས་མི་ཐར། 
\b
འོ་ན་ག་རེ་དགོས་ཀྱི་རེད་ཟེར་ན། དེའི་དོན་དག་ལ་བསམ་བློ་ཡག་པོ་བཏང་ནས་དངོས་གནས་རྒྱུ་མཚན་ག་འདྲ་རེད་འདུག །སངས་རྒྱས་ཀྱིས་ག་འདྲ་ཞིག་གསུངས་ཡོད་རེད། དེ་དགོས་པ་དང་རྒྱུ་མཚན་ག་འདྲ་རེད་འདུག དེ་ལ་ཕན་པ་ག་འདྲ་རེད་འདུག དེ་བཞིན་དུ་མཁས་པ་དང་གྲུབ་ཐོབ་ཆེན་པོ་དེ་ཚོས་གསུངས་དགོས་པའི་རྒྱུ་མཚན་ག་འདྲ་རེད་འདུག དེ་བཞིན་དུ་བླ་མ་ཁྱད་པར་ཅན་གྱི་གདམས་ངག་གི་དོན་དག་ག་འདྲ་རེད་འདུག །འདི་ཚོ་ལ་ཡང་ནས་ཡང་དུ་བསམ་པ་ཙམ་གྱིས་ཀྱང་ཐར་གྱི་ཡོད་མ་རེད། དེ་རང་གི་སེམས་ཀྱི་སྟེང་དུ་ཡང་ནས་ཡང་དུ་སྒོམ་ནས་ཉམས་སུ་ལེན་དགོས། དེ་སྒོམ་པ་རྐྱང་པས་འགྲིག་གི་ཡོད་མ་རེད། སྒོམ་སྟངས་ཧ་གོ་དགོས་ཀྱི་ཡོད་རེད། བསམ་པ་རྐྱང་པས་འགྲིག་གི་ཡོད་མ་རེད། ཉན་པ་རྐྱང་པས་འགྲིག་གི་ཡོད་མ་རེད། དང་པོ་ཉན། བར་དུ་བསམ། མཐའ་མ་སྒོམ་དེ་འདྲ་བྱེད་དགོས་གི་ཡོད། དེ་འདྲ་ཡག་པོ་བྱས་ནས་དང་པོ་ཐོས་པ་དང་བསམ་པ་དང་སྒོམ་པ་བྱས་པ་དེ་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་དགོས་པ་གཙོ་བོ་འདྲ་པོ་དེ་རེད་ཅེས་གསུངས་སོ། །
\b
\v 4 གཉིས་པ་ཕ་ཡུལ་སྤོང་བ་ནི། ཞེས་གསུངས་ཏེ། ས་བཅད་གཉིས་པ་དེའི་གཙོ་བོ་ནི་ཕ་ཡུལ་སྤོང་བ་རེད། ཕ་ཡུལ་ཟེར་ན་ཕལ་སྐད་ཀྱི་དབང་དུ་བྱས་ན་ང་རང་གང་དུ་སྐྱེས་པའི་ལུང་པ་འདྲ་པོ་དེ་ལ་གོ་གི་ཡོད། ཡིན་ན་ཡང་ད་ལྟ་མཐའ་གཅིག་ཏུ་ངེས་པ་ཡོད་མ་རེད། དཔེར་ན་མི་ལ་རས་པ་ལྟ་བུ་ཞིག་ཡིན་ན་ཡིན་གཅིག་མིན་གཅིག་ཁོང་རང་གི་ཉམས་ལེན་དེ་རང་གི་ཕ་ཡུལ་དུ་བྱེད་དགོས་ཀྱི་ཡོད་པ་འདྲ་པོ་དེ་འདྲ་བྱུང་ཡོད། ཁོ་རང་གི་ཕ་ཡུལ་དུ་ཉམས་ལེན་བྱས་ནས་སྒྲུབ་པ་མཐར་ཕྱིན་ནས་འབྲས་བུ་བྱུང་ཡོད། དེའི་ཕྱིར་ན་ད་ལྟ་མང་ཆེ་ཤོས་འདྲ་པོ་དེ་རང་གི་ཕ་ཡུལ་ལ་ཆགས་སྡང་མང་པོ་ཡོང་གི་ཡོད། དེ་མིང་ཙམ་བཏགས་པ་རེད་མ་གཏོགས་གཙོ་བོ་དེ་ཉོན་མོངས་དུག་གསུམ་གང་དུ་འཕེལ་བ་དེ་ཕ་ཡུལ་རེད། ཡུལ་དེ་ཡུལ་ངན་པ་རེད། སྤོང་དགོས་པའི་ཡུལ་རེད། དེ་ཉོན་མོངས་པ་དུག་གསུམ་འཕེལ་བའི་ཡུལ་དེ་སྤོང་བའི་རྒྱུ་ནི། རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་ལག་ལེན་གཙོ་བོ་ལྟ་བུ་ཡིན་པ་རེད། 
\b
ཉོན་མོངས་དུག་གསུམ་ལ་ཡང་སྤྱིར་བཏང་གི་ཉོན་མོངས་པའི་ས་བོན་དང༌། ཉོན་མོངས་པ་མངོན་གྱུར་གཉིས་ཡོད་པ་ལས་སྐབས་འདིར་མངོན་གྱུར་རེད། ཉོན་མོངས་པ་མངོན་དུ་གྱུར་པ་གཉེན་གྱི་ཕྱོགས་ལ་འདོད་ཆགས་ཆུ་ལྟར་གཡོ་ཟེར་ན། ང་རང་དང༌། ང་རང་གི་ཕྱོགས་དང༌། ང་རང་གི་གཉེན་དང༌། ང་རང་གི་གྲོགས་པོ་ལ་སོགས་པ་ལ་ཧ་ཅང་དགའ་ནས་དེ་ལ་སྐྱབས་དང་མགོན་དང་དཔུང་གཉེན་བྱེད་སྙམ་པ་ནི་ཧ་ཅང་འདོད་ཆགས་ཤུགས་ཆེན་པོ་ཡོད་པ་གཅིག་གི་རྗེས་ལ་གཅིག་ཡོང་བ་ཡིན་པའི་ཕྱིར་ན་ཆུ་ལྟར་དུ་གཡོ་བ་དང༌། དགྲ་ཡི་ཕྱོགས་ལ་ཞེ་སྡང་མེ་ལྟར་དུ་འབར་བ་ཟེར་ན། སྤྱིར་གཉེན་དང་དགྲ་ཟེར་མཁན་དེ་ང་རང་ཚོའི་བློ་ཡིས་བཟོས་བཞག་པ་རེད་མ་གཏོགས། དོན་གྱི་སྟེང་ནས་གཉེན་དང་དགྲ་ཟེར་ནས་གྲུབ་བསྡད་པ་ཞིག་མེད། དེ་ཡིན་ན་ཡང་འདི་ང་རང་གི་གཉེན་ཡིན་བསམ་ནས་བཟུང་བཞག་པ་ཞིག་དང༌། འདི་ང་རང་གི་དགྲ་ཡིན་བསམ་ནས་འཛིན་བཞག་པ། འདི་ང་རང་གི་དགྲ་ཡིན་བསམ་ནས་དེའི་སྟེང་དུ་ཞེ་སྡང་མེ་ལྟར་དུ་འབར་ཞིང་ཞེ་སྡང་གཅིག་གི་རྗེས་ལ་གཅིག །ཞེ་སྡང་གིས་བསྲེག་པར་བྱེད་པ་ཡིན་པའི་ཕྱིར་ན་མེ་ལྟར་དུ་འབར་བ་དང༌། དེ་ལ་གཏི་མུག་ཅན་ཟེར་ཞིང་གསུམ་པ་དེ་མ་རིག་པ་རེད། 
\b
མ་རིག་པ་དེ་ཡང་གཙོ་བོ་མ་རིག་མངོན་གྱུར་དེ་གོང་དུ་བཤད་པ་དེ་ལྟ་བུའི་འདོད་ཆགས་ཤུགས་ཆེན་པོ་དང་ཞེ་སྡང་ཤུགས་ཆེན་པོ་ཡོད་པ་ལ་བརྟེན་ནས། དང་པོ་ང་རང་གིས་བླང་བྱ་དགེ་བ་གང་ཡིན་པ་ཡང་ཧ་གོ་གི་ཡོད། དོར་བྱ་མི་དགེ་བ་གང་དག་ཡིན་པ་ཡང་ཧ་གོ་གི་ཡོད། འཇིག་རྟེན་གྱི་མི་ཡི་ལུགས་སྲོལ་དང་མཐུན་པའི་བྱ་བ་གང་དག་ཡིན་པ་ཡང་ཧ་གོ་གི་ཡོད། འཇིག་རྟེན་མི་ཡི་ལུགས་སྲོལ་དང་མི་མཐུན་པའི་བྱ་བ་གང་དག་ཡིན་པ་ཡང་ཧ་གོ་གི་ཡོད་རེད་དེ། ཡིན་ན་ཡང་འདོད་ཆགས་ཤུགས་ཆེན་པོ་ཞིག་བརྟས་པ་དང་ཞེ་སྡང་ཤུགས་ཆེན་པོ་ཞིག་རྒྱས་པ་ལ་བརྟེན་ནས་ཡག་པོ་གང་དག་ཡིན་པ་ཡང་བརྗེད། སྡུག་པོ་གང་དག་ཡིན་པ་ཡང་བརྗེད་དེ་བྱེད་མི་ཉན་པའི་སྡུག་པོ་དེ་ཡང་བྱེད། བྱེད་དགོས་པ་དེ་མི་བྱེད། དེ་ལྟ་བུའི་ནོར་འཁྲུལ་མང་པོ་ཡོང་གི་ཡོད་རེད། ནོར་འཁྲུལ་དེ་ལ་གཏི་མུག་མངོན་གྱུར་ཟེར་གྱི་ཡོད། མ་རིག་པ་མངོན་གྱུར་ཟེར་གྱི་ཡོད། དེ་མུན་ནག་ནང་བཞིན་ང་རང་གིས་ཡག་པོ་གང་དག་ཡིན་པ་དང་སྡུག་པོ་གང་དག་ཡིན་པ་དེ་བརྗེད་ནས་ཧ་གོ་གི་ཡོད་མ་རེད། ཧ་མི་གོ་བའི་རྩ་བ་དེ་ག་འདྲ་བྱེད་ཀྱི་ཡོད་རེད་ཟེར་ན། འདོད་ཆགས་དང༌། ཞེ་སྡང་གཉིས་རྩ་བ་བྱས་ནས་འདོད་ཆགས་དང་ཞེ་སྡང་གཉིས་དང་མཉམ་དུ་གཏི་མུག་དེ་ཡོད། གཏི་མུག་དེ་ཤུགས་ཆེན་པོ་ཞིག་འཕེལ་ཡོང་གི་ཡོད་རེད། གཏི་མུག་ཤུགས་ཆེན་པོ་འཕེལ་བ་ལ་བརྟེན་ནས་བྱ་བ་དང་བྱ་བ་མ་ཡིན་པ་ཚང་མ་བརྗེད་འགྲོ་གི་ཡོད། དེ་ལྟ་བུའི་ཤུགས་ཆེན་པོ་འཕེལ་སྲིད་པའི་ས་ཆ་དེ་ཡིན་གཅིག་མིན་གཅིག་སྤང་དགོས་སོ། །
\b
\v 5 གསུམ་པ་དབེན་པ་བསྟེན་པ་ནི། ཞེས་གསུངས་ཏེ། རྒྱལ་སྲས་ལག་ལེན་གྱི་དོན་ཚན་གསུམ་པ་དེ་དབེན་པ་བསྟེན་པ་རེད། སྤྱིར་དབེན་པ་ཟེར་བ་དེ་ལ་དཔེ་ཞིག་བཞག་ན་ཉིན་མོ་མི་ཡི་རྒྱུ་འགྲུལ་མེད་ཅིང༌། མཚན་མོ་སྒྲ་ཡི་ཀླག་ཅོར་མེད་པ་སྟེ། ཉིན་མོ་མི་ཧ་ཅང་འགྲོ་མཁན་མེད་པ་ཞིག་དང༌། མཚན་མོ་འུར་སྒྲ་ཅོར་སྒྲ་མང་པོ་མེད་པ་དེ་ལ་དབེན་པ་ཟེར། དེ་ཡང་སྤྱིར་བཤད་ན་གཙོ་བོ་ནི་ནང་གི་སེམས་གལ་ཆེ་ཡི་ཡོད་རེད་མ་གཏོགས། སྒྲ་ཙམ་ཡང་མེད་པ་ཞིག་ཞེ་དྲག་ཡོང་གི་མ་རེད། གཅིག་བྱས་ན་སྒོམ་བརྒྱབ་དུས་སྒྲ་ཡི་གནོད་པ་འདྲ་པོ་ཡོང་གི་རེད། དེ་ཡིན་ན་ཡང་སྒྲ་དེ་ལ་རྩད་གཅོད་བྱས་ན་མི་ཡི་སྒྲ་མིན་ན་ཡང་བྱ་དང་བྱིའུ་ཡི་སྒྲ་བསྒྲག་གིས་རེད། དེ་མིན་ན་ཡང་ཆུ་ཡི་སྒྲ་དང་རླུང་གི་སྒྲ་བསྒྲག་གིས་རེད། དེ་མིན་ན་ཡང་སྐབས་འགར་ཨམ་ཅོག་ནང་ནས་ཀྲོང་ཀྲོང་ཟེར་བའི་སྐད་རྒྱག་གི་རེད། དེ་འདྲ་བྱེད་དུས་སྒྲ་མེད་པ་ལ་ཞེ་དྲག་བྲོས་འགྲོ་ས་ཡོད་མ་རེད། དེའི་ཕྱིར་ན་སྤྱིར་བཏང་གི་དབེན་པ་བསྟེན་དགོས་ཀྱི་ཡོད་རེད། དབེན་པ་བསྟེན་སའི་དབེན་པའི་རྒྱུ་མཚན་དེ་གོང་དུ་རྣམ་པ་གསུམ་གསུངས་པ་དེ་ལ། ཡུལ་ངན་སྤོང་པས་ཉོན་མོངས་རིམ་གྱིས་འགྲིབ། །ཅེས་པས་ཞེ་སྡང་སྐྱེ་བའི་ཡུལ་དང༌། འདོད་ཆགས་སྐྱེ་བའི་ཡུལ་དེ་ལ་ཏོག་ཙམ་བཟུར་ན་ཉོན་མོངས་པ་དེ་རིམ་གྱིས་ཏོག་ཙམ་ཤུགས་ཆུང་དུ་འགྲོ་གི་རེད། ད་ལྟ་ང་རང་ཚོ་སོ་སོ་སྐྱེ་བོ་ཡིན་དུས་ཁ་ཐུག་ལ་ཉོན་མོངས་པ་བཀག་དགོས་ན་ཏོག་ཙམ་དཀའ་ལས་ཁག་པོ་ཡོད་རེད། ཡུལ་ངན་པ་དེ་སྤང་སྟེ་ཏོག་ཙམ་ཕར་བཟུར་ན་ཉོན་མོངས་པ་དེ་ཏོག་ཙམ་ཤུགས་ཆུང་དུ་འགྲོ་བས། ཉོན་མོངས་པ་རིམ་གྱིས་འགྲིབ་ཀྱི་རེད། གཅིག་བྱས་ན་དེ་ལ་དབེན་པ་གོ་ཡི་རེད། 
\b
དབེན་པ་གཉིས་པ་དེ་རྣམ་གཡེང་མེད་པར་ཞེ་དྲག་གཡེང་ས་མེད་པ་ལྟ་བུ་བྱས་ནས་མ་ཡེངས་པ་ཞིག་བྱས་ན། སེམས་དེ་སྐབས་སྐབས་ལ་ཚེ་འདི་རང་ལ་གཡེང་བ། སྐབས་སྐབས་ལ་སྐད་ཆ་དང་ནང་གཏམ་ལ་སོགས་པ་ལ་གཡེང་བ། སྐབས་སྐབས་ལ་རང་གི་རྣམ་རྟོག་ལ་གཡེང་འགྲོ་བ་དེ་འདྲ་ཡོང་གི་རེད། གཡེང་བ་དེ་ཏོག་ཙམ་ཕར་གཡུགས་ན་དེ་ནས་ཆོས་བྱེད་པའི་དུས་སྐབས་འདྲ་པོ་དེ་ཞེ་དྲག་ཡག་པོ་ཞིག་ཐོབ་ཀྱི་ཡོད་རེད། གཡེང་འགྲོ་དུས་ཆོས་བྱེད་པའི་དུས་སྐབས་འདྲ་པོ་དེ་རྩ་བ་ནས་ཐོབ་མི་ཐུབ། དེའི་ཕྱིར་ན་དགེ་སྦྱོར་ངང་གིས་འཕེལ་ཟེར། རྣམ་གཡེང་དེ་ཚོ་ཏོག་ཙམ་སྤང་ན་དགེ་སྦྱོར་དེ་རང་ཤུགས་ཀྱིས་འཕེལ་ཐུབ། དེ་ལྟ་བུ་ཉོན་མོངས་པ་ཆགས་སྡང་ཡང་མེད་པ་དང་རྣམ་གཡེང་ཡང་མེད་པ་བྱས་ན་རིག་པ་དེ་ཤིན་དུ་དྭངས་ཤིང་གསལ་པོ་འདྲ་བ་ཞིག་ཡོང་ཐུབ། དེའི་སྟེང་ལ་ང་རང་གི་སེམས་དེ་ཕབ་ན་དེ་ནས་དངོས་གནས་ངེས་ཤེས་ཡག་པོ་ཞིག་སྐྱེས་ཀྱི་རེད། དེ་ལྟ་བུའི་དབེན་པ་བསྟེན་པ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་དགོས་པ་ཞིག་ཡིན་ནོ། །
\b
\v 6 བཞི་པ་ཚེ་འདི་བློས་བཏང་བ་ནི། ཞེས་གསུངས་ཏེ། རྒྱལ་སྲས་རྣམས་ཀྱིས་ལག་ཏུ་ལེན་པར་བྱ་བའི་དོན་ཚན་བཞི་པ་དེ་ཚེ་འདི་བློས་བཏང་ཟེར་གྱི་ཡོད་ལ། ཚེ་འདི་བློས་བཏང་ཟེར་དུས། སྤྱིར་བཏང་གི་ཏོག་ཙམ་ཁྱད་མཚར་པོ་འདྲ་པོ་དང་སྐྲག་དགོས་པ་འདྲ་པོ་ཞིག །གཅིག་བྱས་ན་ལས་དང་པོ་པ་ལ་ཡོང་གི་རེད། མི་ཟེར་མཁན་དེ་རྩ་བ་ནས་བློས་བཏང་བཞག་ན་དེ་ཡོང་གི་མ་རེད་སྙམ་པའི་བསམ་པ་སྐྱེས་སྲིད། ཡིན་ན་ཡང་ད་ལྟ་འདི་ལ་དོན་དག་ག་འདྲ་གསུང་གི་ཡོད་རེད་ཟེར་ན། ང་རང་གིས་ཚེ་འདི་ལ་རེ་བ་ཧ་ཅང་ཆེན་པོ་དང༌། ཞེན་ཆགས་ཆེན་པོ་འདི་འདྲ་མ་བྱེད། རེ་བ་ཧ་ཅང་ཆེན་པོ་དང་ཞེན་ཆགས་ཆེན་པོ་བྱས་ན་ཞེ་དྲག་གིས་ཕན་པ་མེད་ཅེས་གསུངས་པ་རེད། སྤྱིར་འཁོར་བའི་འཇིག་རྟེན་འདི་ལ་དོན་དམ་པ་དང༌། ཀུན་རྫོབ་ཀྱི་སྣང་བ་གཉིས་ཡོད། ད་ལྟ་རྒྱལ་སྲས་ལག་ལེན་གྱི་སྐབས་སུ་ཀུན་རྫོབ་ཀྱི་སྣང་བ་དེ་གསུང་གི་ཡོད། ཀུན་རྫོབ་ཀྱི་སྣང་བ་ལ་ཡང་ཀུན་རྫོབ་ཁོ་རང་གི་གནས་ལུགས་ཤིག་དང༌། ང་རང་ཚོའི་ཐུན་མོང་གི་སྣང་ཚུལ་ཞིག་ཡོད། དེ་ཡི་ནང་ནས་ཀུན་རྫོབ་དེ་ད་ལྟ་འདིར་ག་རེ་གསུངས་གི་ཡོད་རེད་ཟེར་ན། ཀུན་རྫོབ་ཀྱི་གནས་ལུགས་འདྲ་པོ་ཞིག་ལ་ཡིན་གསུངས་ཀྱི་ཡོད་རེད། ད་ལྟ་ང་རང་ཚོའི་སྣང་ཚུལ་ལ་ཚེ་འདི་ཧ་ཅང་གལ་ཆེན་པོ་ཡིན་པ། དེ་ལ་ཞེན་ཆགས་ཆེན་པོ་བྱེད་དགོས་ཀྱི་ཡོད་པ་འདྲ་པོ་ཞིག་མཐོང་གི་ཡོད། དེ་བྱས་ན་ཞེ་དྲག་ཕན་ཐོགས་ཆེན་པོ་ཡོང་གི་ཡོད་མ་རེད། ཏོག་ཙམ་སེམས་པ་དེ་ལྷོད་ཙམ་ཞིག་དང༌། ཏོག་ཙམ་ཞེན་ཆགས་ཆུང་ཙམ་བྱས་ན་ཚེ་འདི་ལ་ཡང་བདེ་པོ་ཡོང་བ་དང༌། དོན་དག་ཆེན་པོ་འགྲུབ་ཐུབ་པ་ལྟ་བུ་ཞིག་ཡོང་གི་ཡོད། 
\b
ཚེ་འདི་བློས་བཏང་དགོས་པའི་རྒྱུ་མཚན་འདྲ་པོ་དེ་ག་འདྲ་ཞིག་རེད་ཟེར་ན། ང་རང་ཚོས་དུས་རྒྱུན་དུ་གཉེན་དང་བཤེས་ལ་ཧ་ཅང་བརྩེ་བ་ཆེན་པོ་དང་ཞེན་ཆགས་ཆེན་པོས་རྩ་བ་ནས་སོ་སོར་འབྲལ་ཐབས་མེད་པ་ལྟ་བུ་ཞིག་བསམ་གྱི་ཡོད། དེ་འདྲའི་བསམ་བློ་བཏང་ཚུལ་དེ་ཏོག་ཙམ་འགྲིག་གི་མ་རེད། ང་རང་ཚོའི་གཉེན་དང་བཤེས་དེ་ཚོ་ཡུན་རིང་པོ་ལ་འགྲོགས་འགྲོ་ཡི་རེད་དེ། ཡིན་ན་ཡང་ཐ་མ་ཡིན་གཅིག་མིན་གཅིག་སོ་སོར་འབྲལ་དགོས་པ་ཞིག་རེད། སོ་སོར་འབྲལ་བའི་སྐབས་ལ་ཡང་དེ་ཙམ་གྱི་སྡུག་བསྔལ་ཆེན་པོ་ཞིག་བྱེད་དགོས་པ་དང༌། ད་ལྟ་མཉམ་དུ་བསྡད་པའི་སྐབས་ལ་ཡང་མ་འོངས་པ་ལ་ག་འདྲ་བྱེད་ན་ཡང་འབྲལ་འགྲོ་ཡི་རེད་བསམ་པ་མ་གཏོགས། དེ་ལྟ་བུའི་རྟག་པ་དང་ལྡན་པའི་འདུ་ཤེས་འདྲ་པོ་མ་བཞག་ན་ཞེ་དྲག་ཡག་པོ་ཡིན་པ་དང༌། དེ་བཞིན་དུ་ང་ཚོའི་ནོར་དང་ལོངས་སྤྱོད་དེ་ཚོ་ལ་ཞེན་ཆགས་ཧ་ཅང་ཆེན་པོ། རྩ་བ་ནས་བརླག་ཐབས་མེད་པ། བོར་ཐབས་མེད་པ་རྟག་པར་ང་རང་དང་མཉམ་དུ་ཡོད་པ་འདྲ་པོ་ཞིག་བསམ་གྱི་ཡོད། ཡིན་ན་ཡང་དེ་ལ་ཡང་དེ་ཙམ་མེད། ང་རང་གིས་རྒྱུན་དུ་དཀའ་ལས་བརྒྱབ་ནས་འབད་པས་སྒྲུབ་ཀྱི་ཡོད། འབད་པས་བསྒྲུབས་པའི་ནོར་དང་ལོངས་སྤྱོད་རང་གིས་བལྟས་ན་ཧ་ཅང་རྩ་ཆེན་པོ། གལ་ཆེན་པོ། འདི་ཡིན་གཅིག་མིན་གཅིག་མཛེས་པོ། ཡག་པོ་ཞིག་བསམ་གྱི་ཡོད། འོན་ཀྱང་སྐབས་ཞིག་ལ་ཁོ་རང་ཤུལ་དུ་ལུས་ནས་ང་རང་ཟུར་དུ་ཐོན་དགོས་པ་དེ་ཡིན་གཅིག་མིན་གཅིག་མཛའ་བཤེས་ཀྱི་སེམས་ཅན་གྲོགས་པོ་ཡིན་ན་ཡང་སོ་སོར་འབྲལ་འགྲོ་གི་རེད། སེམས་མེད་པའི་རྒྱུ་ནོར་ལོངས་སྤྱོད་ཡིན་ན་ཡང་ང་རང་དང་སྐབས་ཤིག་ལ་འབྲལ་འགྲོ་གི་ཡོད། དེའི་ཕྱིར་ན་དེ་ལ་དེ་ཙམ་གྱི་ཞེན་ཆགས་ཆེན་པོ་བྱས་ན་ཕན་པ་ཡང་ཡོད་མ་རེད། དེ་ཙམ་གྱིས་ཞེན་ཆགས་ཆེན་པོ་ཞིག་བྱེད་དགོས་པ་གང་ཡང་མེད་དོ། །
\b
དེའི་དང་པོ་དངོས་གཞི་དང༌། གཉིས་པ་དེ་ནོར་ལོངས་སྤྱོད་རེད། གསུམ་པ་དེ་གང་ལ་ཞེན་ཆགས་ཆེན་པོ་བྱེད་ཀྱི་ཡོད་དམ་ཟེར་ན། ང་རང་གི་ལུས་དེ་ལ་ཞེན་ཆགས་ཆེན་པོ་བྱེད་ཀྱི་ཡོད། ཞེན་ཆགས་ཆེན་པོ་བྱེད་པ་དེ་གནས་སྐབས་ང་རང་གི་ལུས་འདི་ལ་སྲུང་སྐྱོབ་བྱས་ན་ཡག་པོ་རེད་དེ། ཡིན་ན་ཡང་རྟག་པ་བརྟན་པོ་རྐྱང་རྐྱང་གིས་དོན་བྱེད་ནས་བསམ་བློ་བཏང་ན་ཏོག་ཙམ་འགྲིག་གི་མེད། ལུས་དེ་སྙན་ངག་གི་གཟུགས་སུ་བཀོད་ན་མགྲོན་ཁང་ལྟ་བུ་ཞིག་རེད། མགྲོན་ཁང་སྐྱིད་པོ་ཅི་འདྲ་ཡོད་ན་ཡང་ཞག་པོ་ཁ་ཤས་བསྡད། དེ་ནས་འབྲལ་འགྲོ་གི་རེད། དཔེ་དེ་བཞིན་དུ་ང་རང་ཚོའི་ལུས་དེ་མགྲོན་ཁང་ལྟ་བུ་ཞིག་རེད། ལོ་ཁ་ཤས་ཤིག་ལ་ང་རང་གིས་བདག་པོ་བརྒྱབ་ནས་ང་རང་གི་རྣམ་ཤེས་དེ་སྡོད་ཀྱི་རེད། ཡིན་ན་ཡང་རྣམ་ཤེས་མགྲོན་པོ་དེ་ཡིས་སྐབས་ཤིག་ལ་ལུས་ཀྱི་མགྲོན་ཁང་དེ་བོར་དགོས་པར་འགྱུར། དེའི་ཕྱིར་ན་དེ་ཙམ་གྱི་ཞེན་ཆགས་མི་བྱེད་པར་གཙོ་བོ་ང་རང་གིས་ག་རེ་བྱེད་དགོས་ཀྱི་རེད་ཟེར་ན། དེ་ལ་ཆགས་ཞེན་སྤངས་ནས་དམ་པའི་ཆོས་ལ་བརྩོན་ཐུབ་པ་དེ་ཤིན་ཏུ་གལ་ཆེན་པོ་ཡིན་ནོ། །
\b
\v 7 ལྔ་པ་གྲོགས་ངན་སྤོང་ཚུལ་ནི། ཞེས་གསུངས་ཏེ། དེའི་རྗེས་སུ་ད་ལྟ་དོན་ཚན་ལྔ་པ་དེ་རེད། སྤྱིར་ང་རང་ཚོའི་སེམས་དེ་ཏོག་ཙམ་བསྒྱུར་སླ་བ་ཞིག་ཡོད། སྤྱིར་བཏང་སྐབས་སྐབས་ལ་ང་རང་ཚོའི་སེམས་དེ་ཤེས་རབ་ཆེན་པོ་དང་ལྡན་པ་ང་རང་གིས་འདི་བྱེད་ཀྱི་ཡིན། ང་རང་གི་ལམ་ཁ་དེ་འདི་རེད། ང་རང་གིས་འདི་བྱས་ན་ཡག་པོ་མ་རེད། འདི་མ་བྱས་ན་ཡག་པོ་རེད་སྙམ་པའི་བསམ་བློ་བཏང་ཐུབ། དེ་ཡང་སྐབས་སྐབས་ལ་གྲོགས་ལྟ་བུ་ཁོར་ཡུག་གིས་སྐྱོན་ཆེན་པོ་བརྒྱབ་ཀྱི་ཡོད། དེ་དག་གི་ཕན་ཐོགས་ཡང་ཆེན་པོ་ཡོང་གི་ཡོད། རྒྱུ་མཚན་དེའི་ཕྱིར་ན་ང་རང་གི་སེམས་པ་དེ་ཅོལ་ཆུང་བ་བྱིས་པ་དང་འདྲ་བ་ཧ་ཅང་བསྒྱུར་སླ་བ། ཧ་ཅང་སེམས་ཐག་མི་ཆོད་པ་དེ་འདྲ་ཡོང་གི་ཡོད། དེའི་ཕྱིར་ན་ཡིན་གཅིག་མིན་གཅིག་ང་རང་གི་ཟུར་དུ་གྲོགས་བཟང་པོ་ཞིག་ཡོད་དགོས། གྲོགས་ངན་པ་ཞིག་དང་མཉམ་དུ་མ་འགྲོགས་ན་ཡག་པོ་རེད། དེས་ན། གྲོགས་ངན་སྤང་བ་རྒྱལ་སྲས་ལག་ལེན་ཡིན། །ཞེས་གྲོགས་ངན་པ་དེ་ཡིན་གཅིག་མིན་གཅིག་སྤང་དགོས་ཀྱི་རེད། གྲོགས་ངན་པ་ཟེར་མཁན་དེ་ཡང་ང་རང་ཚོའི་བསམ་བློས་བརྟག་དཔྱད་བྱེད་དུས་གྲོགས་བཟང་པོ་དེ་ག་འདྲ་ཡིན་པ། གྲོགས་ངན་པ་དེ་ག་འདྲ་ཡིན་པ། ང་རང་གིས་དེ་ལ་བསམ་བློ་ཞིག་བཏང་ན་ཧ་ཅང་གསལ་པོ་ཞིག་ཧ་གོ་གི་མེད། སྐབས་སྐབས་ལ་ཏོག་ཙམ་དེ་འདྲ་ཧ་གོ་གི་རེད་མོད། འོན་ཀྱང་གྲོགས་ངན་པ་ཞིག་རེད་སྙམ་ནས་ནོར་བསྡད་པ་དང༌། གྲོགས་པོ་བཟང་པོ་ཞིག་ལ་ངན་པ་ཞིག་རེད་སྙམ་ནས་ནོར་བསྡད་པ་ཡོང་སྲིད་ཀྱི་རེད། སྐབས་འདིར་སངས་རྒྱས་ཀྱི་བཀའ་དང༌། མཁས་གྲུབ་ཆེན་པོ་རྣམས་ཀྱི་བསྟན་བཅོས་དང༌། བླ་མ་བཟང་པོའི་གདམས་ངག་དང་མཐུན་པའི་གྲོགས་བཟང་པོ་འདི་ཡིན། གྲོགས་ངན་པ་འདི་ཡིན་ཞེས་གསལ་པོར་གསུངས་ཡོད། 
\b
དེའི་ནང་ནས་དང་པོ་གྲོགས་ངན་པ་དེ་ཡི་མཚན་ཉིད་ཅིག་གསུངས་ཡོད། གྲོགས་ངན་པ་སྤང་དགོས་ཀྱི་རེད། གྲོགས་ངན་པ་དེ་གང་རེད་ཟེར་ན་གང་དང་འགྲོགས་ན། མི་གཅིག་དང་མཉམ་དུ་འགྲོ་ན་སྐབས་སྐབས་ལ་དུག་གསུམ་འཕེལ་བ། དུག་ཟེར་བ་ནི། སྤྱིར་སངས་རྒྱས་ཐུགས་རྗེ་ཅན་ཐབས་ལ་མཁས་པའི་ཕྱིར་དུག་ཟེར་བའི་མིང་ཞིག་བཏགས་པ་རེད། དུག་དེ་ང་རང་ཚོས་ཟོས་ན་ང་རང་ལ་གནོད་ཀྱི་རེད། གཞན་གྱིས་ཟོས་ན་གཞན་ལ་གནོད་ཀྱི་རེད། དཔེ་དེ་བཞིན་དུ་འདོད་ཆགས་དང་ཞེ་སྡང་དང་གཏི་མུག་གསུམ་པོ་དེ་གང་ལྟར་ཡང་རང་གི་རྒྱུད་ལ་ཡོད་པ་དང་གཞན་གྱི་རྒྱུད་ལ་ཡོད་ན་ཏོག་ཙམ་གནོད་པ་ལྟ་བུ་ཡོང་གི་ཡོད། རྒྱུ་མཚན་དེའི་ཕྱིར་ན་ནང་པ་སངས་རྒྱས་པའི་ཐུན་མོང་མ་ཡིན་པའི་མིང་ལ་དུག་གསུམ་ཞེས་གསུངས་ཀྱི་ཡོད། དེ་ལྟ་བུའི་དུག་གསུམ་དེ་མི་ཞིག་དང་འགྲོགས་ན་སྐབས་སྐབས་ལ་འདོད་ཆགས་ཆེ་རུ་ཆེ་རུ་འགྲོ་བ་ལྟ་བུ་དང༌། སྐབས་སྐབས་ལ་ཞེ་སྡང་ཆེ་རུ་ཆེ་རུ་འགྲོ་བ་ལྟ་བུ། སྐབས་སྐབས་ལ་བླང་བྱ་འདི་ཡིན་པ་དང༌། དོར་བྱ་འདི་ཡིན་ཟེར་བ་དེ་བརྗེད་ནས་ཕར་གཏི་མུག་གི་རང་བཞིན་དེ་རིམ་གྱིས་རིམ་གྱིས་འཕེལ་འགྲོ་བ། དེ་ནས་ཤུགས་ཆེ་རུ་ཆེ་རུ་འགྲོ་བ། བརྟན་དུ་བརྟན་དུ་འགྲོ་བ་ལྟ་བུ་ཞིག་ཡོང་གི་འདུག་ན་གྲོགས་པོ་དེ་ཡག་པོ་མ་རེད། ང་རང་ལ་གནོད་ཀྱི་ཡོད་རེད་ལ། ཁོ་རང་ལ་ཡང་གནོད་ཀྱི་ཡོད་རེད། གཞན་ལ་ཡང་གནོད་ཀྱི་ཡོད་རེད། 
\b
དེ་བཞིན་དུ་སྐྱོན་གྱི་ཆ་ནས་སྐྱོན་ཡར་འཕེལ་འགྲོ་བ། ཡོན་ཏན་གྱི་ཆ་ནས་ཡོན་ཏན་མར་འགྲིབ་འགྲོ་བ་དེས་ན། ཐོས་བསམ་སྒོམ་པའི་བྱ་བ་ཉམས་པར་འགྱུར་བ་དང༌། སྤྱིར་ང་རང་གི་འདི་ཕྱི་གཉིས་ཀ་ལ་ཕན་པ་ཡོད་པ་ནི་ཐོས་པ་རེད། ཐོས་པ་ནི་ཆོས་ཉན་དགོས་ཀྱི་ཡོད། ཉན་པའི་དོན་དེ་ལ་བསམ་བློ་མང་པོ་བཏང་ནས་ངེས་པར་དུ་སེམས་ཀྱི་སྟེང་དུ་ཐག་ཆོད་པའི་བསམ་པ་བྱེད་དགོས་ཀྱི་ཡོད། བསམ་པར་བྱས་ནས་ང་རང་གི་སེམས་ལ་དངོས་གནས་བཅོས་བསྒྱུར་ཐུབ་པའི་ཕྱིར་དུ་སྒོམ་རྒྱབ་དགོས་པར་གདའ། དེ་འདྲ་བྱེད་དུས་དེ་གསུམ་ཀའི་བྱ་བ་དེ་མི་ཞིག་དང་འགྲོགས་པ་ལ་བརྟེན་ནས་ཐོས་པ་ཡང་ཆུང་དུ་ཆུང་དུ་འགྲོ་བ། བསམ་པ་ཡང་ཞེ་དྲག་བྱེད་མི་ཐུབ་མཁན། སྒོམ་པ་ཡང་ཞེ་དྲག་བྱེད་མི་ཐུབ་མཁན། ཐོས་བསམ་སྒོམ་གསུམ་ལ་ནུས་པ་ཆུང་དུ་ཆུང་དུ་འགྲོ་བ། ཐོས་བསམ་སྒོམ་གསུམ་ལ་བརྩོན་འགྲུས་ཆུང་དུ་ཆུང་དུ་འགྲོ་མཁན་དེ་འདྲའི་གྲོགས་པོ་དེ་ཡག་པོ་མ་ཡིན་པའི་ཕྱིར་ན། གྲོགས་པོ་ངན་པ་དེ་སྤངས་བར་བསྟན་པ་རེད། 
\b
བྱམས་དང་སྙིང་རྗེ་མེད་པར་བསྒྱུར་བྱེད་པ་ཟེར་བ་དེ། སྤྱིར་རང་གི་དོན་ལ་དུག་གསུམ་ཆུང་དུ་འགྲོ་དགོས་པ་དེ་དང༌། ཐོས་བསམ་སྒོམ་གསུམ་གོང་འཕེལ་དུ་འགྲོ་དགོས་པ་ཞིག་རེད། གཞན་དང་གཤིབ་པའི་སྐབས་སུ་གཞན་ལ་སེམས་བདེ་བ་དང་ལྡན་པའི་བྱམས་པ་དང༌། སྡུག་བསྔལ་དང་བྲལ་བའི་སྙིང་རྗེ་ཡག་པོ་ཞིག་ཡོད་ན་ཀུན་དང་མཐུན་པའི་ཡག་པོ་ཞིག་ཡོང་གི་ཡོད། ད་ལྟ་མི་ཞིག་དང་འགྲོགས་ན་སྐབས་སྐབས་ལ་བྱམས་པ་ཆུང་དུ་ཆུང་དུ་འགྲོ་བ་དང༌། སྙིང་རྗེ་ཆུང་དུ་ཆུང་དུ་དེ་འདྲར་བསྒྱུར་འགྲོ་མཁན་གྱི་གྲོགས་པོ་ཡོང་སྲིད་ཀྱི་རེད། ང་རང་གིས་བརྟག་དཔྱད་བྱེད་དུས་འདི་གྲོགས་པོ་དེ་དང་མཉམ་དུ་འགྲོགས་ན་སྐྱོན་དེ་འདྲ་ཡོང་གི་འདུག་སྙམ་ནས་གྲོགས་ངན་པ་དེ་ཕར་སྤངས་བཞག་པ་དེ་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་གྲོགས་ངན་སྤོང་ཚུལ་གྱི་ལག་ལེན་ཡིན་ནོ། །
\b
\v 8 དྲུག་པ་བཤེས་གཉེན་བསྟེན་པ་ནི། ཞེས་གསུངས་ཏེ། དྲུག་པ་དེ་ཡིན་གཅིག་མིན་གཅིག་གྲོགས་བཟང་པོ་ཞིག་བསྟེན་དགོས་པར་བསྟན་པ་རེད། དེ་ལ་བཤེས་ཟེར་དུས་གྲོགས་པོ་ལྟ་བུ་དང༌། གཉེན་ཟེར་དུས་ང་རང་དང་ཏོག་ཙམ་ཉེ་བར་འགྲོ་མཁན་ལྟ་བུ་ཞིག་རེད། གང་ཡིན་ན་ཡང་རུང་སྟེ་ཡག་པོ་ཞིག་ཡིན་ན་དེ་ལ་ཧ་ཅང་རྩ་ཆེན་པོ་རྩིས་དགོས་ཀྱི་རེད། དཔེ་མི་སྲིད་པའི་རྩ་ཆེན་པོར་རྩིས་དགོས་ཀྱི་རེད། རྩ་ཆེན་པོར་རྩིས་ཚུལ་ནི། དཔེར་ན་ང་རང་ཚོས་དུས་རྒྱུན་དུ་རྩིས་ཆེ་ཤོས་ལྟ་བུ་དེ་རང་གི་ལུས་པོ་ལ་བྱེད་ཀྱི་ཡོད་རེད། དེ་ལས་ཀྱང་གཅེས་པར་འཛིན་པའི་གྲོགས་པོ་དེ་ང་རང་ལ་མེད་དུ་མི་རུང་བ་འདྲ་པོ་ཞིག་ཡིན་སྙམ་ནས་རྩ་ཆེན་པོར་རྩིས་ཀྱི་ཡོད། དེ་རྩ་ཆེན་པོ་རྩིས་དགོས་པའི་གྲོགས་པོ་དེ་གང་རེད་ཟེར་ན། གང་ཞིག་བསྟེན་ན་ཉེས་པ་ཟད་འགྱུར་ཞིང༌། །ཟེར་བ་དེ་ལྟ་བུའི་དགེ་བའི་བཤེས་གཉེན་དེ་བསྟེན་ན་ཉེས་པ་གང་དག་ཟད་ཟེར་ན། གོང་དུ་བཤད་པ་ནི་འདི་ལས་ལྡོག་སྟེ་དུག་གསུམ་པོ་དེ་འཕེལ་འགྲོ་བ་རེད། 
\b
གྲོགས་པོ་བཟང་པོ་དེ་ལ་བརྟེན་ནས་ང་རང་གི་ཉེས་པ་དུག་གསུམ་པོ་དེ་ཚོ་ཅུང་ཟད་ཉུང་དུ་ཉུང་དུ་འགྲོ་བ་དང༌། དངོས་གནས་དྲངས་གནས་ཀྱི་ཉུང་དུ་འགྲོ་མ་ཐུབ་ན་ཡང་དུག་གསུམ་པོ་དེ་ཏོག་ཙམ་ཡག་པོ་མ་རེད། ཡག་པོ་རེད་མི་འདུག་སྙམ་པ་འདྲ་བའི་བློ་སྐྱེས་ན་ཡང་རིམ་པས་རིམ་པས་ངང་གིས་ཡག་པོར་འགྱུར་འགྲོ་བ་དེ་གཅིག་བྱས། དེ་ནས་གཉིས་པ་ཡོན་ཏན་ཡར་ངོའི་ཟླ་ལྟར་འཕེལ་འགྱུར་བ། ཟེར་བ་དེ་ཡང་གོང་ལྟར་ཟེར་གྱིས་ཡོད། ཡོན་ཏན་དེ་གང་དག་ཟེར་ན། གོང་དུ་བཤད་པའི་ཐོས་བསམ་སྒོམ་གསུམ་སྟེ་ཐོས་པ་དང་བསམ་པ་དང་སྒོམ་པ་གསུམ་ནི་གྲོགས་ངན་པ་དང་འགྲོགས་ན་ཉམས་འགྲོ་གི་ཡོད། གྲོགས་བཟང་པོ་དང་འཕྲད་ན་ཐོས་པ་བསམ་པ་སྒོམ་པ་ཡང་བྱེད་ཐུབ། གནས་སྐབས་ཆུང་ཆུང་ཞིག་མ་གཏོགས་མ་ཐུབ་ནའང་ཉི་མ་རེ་རེ་ཟླ་བ་རེ་རེ་བཞིན་དུ་ཇེ་བཟང་ནས་ཇེ་བཟང་ལ་འགྲོ་ཐུབ་ན་ནི་དེ་ཡག་པོ་རེད། ཡོན་ཏན་དང་པོ་དེ་རེད། ཡོན་ཏན་གཉིས་པ་དེ་སེམས་ཀྱི་གཏིང་གི་བྱམས་པ་དང་སྙིང་རྗེ་རེད། \b
བྱམས་པ་དང་སྙིང་རྗེ་ཡིན་ན་ཡང་སྔར་བྱམས་པ་མེད་མཁན་ཞིག་ཡིན་ན་བྱམས་པ་ཏོག་ཙམ་སླེབས་མཁན། བྱམས་པ་ཆུང་ཆུང་ཡིན་ན་བྱམས་པ་ཆེན་པོར་འགྱུར་བ། སྙིང་རྗེ་མེད་པ་ཡིན་ན་སྙིང་རྗེ་ཡོད་པར་འགྱུར་བ། སྙིང་རྗེ་ཆུང་ཆུང་ཡིན་ན་སྙིང་རྗེ་ཆེན་པོར་འགྱུར་བ་དེ་འདྲའི་ཡར་ངོའི་ཟླ་བ་ལྟར་རིམ་པས་རིམ་པས་ཆེ་རུ་ཆེ་རུ་འགྲོ་བ། ང་རང་གི་གྲོགས་པོ་དེ་ཡི་ཤན་ཤུགས་ཀྱིས་ང་རང་ལ་དེ་འདྲ་ཞིག་བྱུང་སོང༌། དེ་འདྲ་ཞིག་ཡོང་གི་འདུག་སྙམ་པའི་གྲོགས་པོ་ཞིག་འདུག་ན་གྲོགས་པོ་དེ་ཧ་ཅང་རྩ་ཆེན་པོ་རེད། དེ་དང་མཉམ་དུ་འགྲོགས་པ། དེ་དང་མཉམ་དུ་སྐད་ཆ་བཤད་པ། དེ་དང་མཉམ་དུ་དགེ་བའི་བྱ་བ་ལ་བརྩོན་པ། སྡིག་པ་མི་དགེ་བ་སྤོང་བ་ལ་བརྩོན་རྒྱུ་ནི་གལ་ཆེན་པོ་ཞིག་ཡིན་ནོ། །
\b
\v 9 བདུན་པ་སྐྱབས་འགྲོ་བསྟན་པ་ནི། ཞེས་གསུངས་ཏེ། བདུན་པ་དེ་དཀོན་མཆོག་གསུམ་ལ་སྐྱབས་སུ་འགྲོ་བ་བསྟན་པ་རེད། ང་རང་ཚོ་ནང་པ་སངས་རྒྱས་པའི་ཆོས་སྒོ་ལ་ཞུགས་ནས་དཀོན་མཆོག་གསུམ་ལ་སྐྱབས་སུ་འགྲོ་བ་དེ་བྱང་ཆུབ་སེམས་དཔའ་རྣམས་ཀྱི་ལག་ཏུ་ལེན་པར་བྱ་བ་ཡིན། དཀོན་མཆོག་གསུམ་ཟེར་བ་ནི། སྤྱིར་སངས་རྒྱས་དང་ཆོས་དང་དགེ་འདུན་ཏེ་གསུམ་པོ་དེ་ལ་དཀོན་མཆོག་རིན་པོ་ཆེ་རྣམ་པ་གསུམ་ཞེས་གསུངས་ཀྱི་ཡོད། དེ་ལ་སྐྱབས་སུ་འགྲོ་ཟེར་བ་ནི། ང་རང་ཚོ་ཚེ་འདི་ལ་ཡིན་ན་ཡང་རུང༌། འཁོར་བ་འདི་ལ་ཡིན་ན་ཡང་རུང༌། དེ་ཡི་སེམས་ཀྱི་སྟེང་དུ་ཡིན་ན་ཡང་རུང་སྐྱོན་མང་པོ་ཡོང་གི་ཡོད་པ་དང༌། བར་ཆད་མང་པོ་ཡོང་གི་ཡོད་པ། འཇིགས་སྐྲག་དང་སྡུག་བསྔལ་མང་པོ་ཞིག་ཡོང་གི་ཡོད། དེ་ལ་འཇིགས་སྐྲག་དང་སྡུག་བསྔལ་དང་སྐྱོན་དེ་ཚོ་མེད་པར་གཏོང་བའི་ཐབས་ཤིག་བྱེད་དགོས་ཀྱི་ཡོད། དེའི་ཐབས་ལ་སྐྱབས་སུ་འགྲོ་དགོས་ཀྱི་ཡོད་རེད། སྐྱབས་སུ་འགྲོ་བའི་ཡུལ་དེ་དཀོན་མཆོག་རིན་པོ་ཆེ་རྣམ་པ་གསུམ་རེད། དཀོན་མཆོག་གསུམ་གྱི་ནང་ནས་སངས་རྒྱས་ཟེར་བ་དེ། སྤྱིར་ང་རང་ཚོ་ནང་པ་སངས་རྒྱས་པ་ལ་སྐལ་བཟང་གི་སངས་རྒྱས་སྟོང་ཟེར་བ་དེ་འདྲ་ཡོད། ཡིན་ན་ཡང་ད་ལྟ་དངོས་སུ་བཞུགས་པ་སངས་རྒྱས་ཤཱཀྱ་ཐུབ་པ་ཟེར་བ་དེ་ད་ལྟ་འཇིག་རྟེན་གྱི་ཁམས་འདིར་བྱོན་ནས་རྒྱ་གར་རྡོ་རྗེ་གདན་ལ་མངོན་པར་རྗོགས་པར་སངས་རྒྱས་ནས། ཆོས་ཀྱི་འཁོར་ལོ་ཐོག་མར་སྐོར་བ་པོ་སངས་རྒྱས་ཤཱཀྱ་ཐུབ་པ་དེ་ལ་སངས་རྒྱས་ཟེར་རོ། །
\b
དམ་པའི་ཆོས་ཀྱི་དབང་དུ་བྱས་ན། དེ་ཡིས་སེམས་ཅན་མང་པོ་ཡི་དོན་མཛད་ཀྱི་ཡོད། སེམས་ཅན་མང་པོ་སྡུག་བསྔལ་ལས་སྐྱབས་ཀྱི་ཡོད། དེས་ཇི་ལྟར་སྐྱབས་ཀྱི་ཡོད་དམ་ཟེར་ན། སངས་རྒྱས་བཅོམ་ལྡན་འདས་ཀྱི་ཞལ་ནས། འགྲོ་བའི་སྡུག་བསྔལ་ཕྱག་གིས་མི་སེལ་ལ། །ཞེས་གསུངས་པ་སེམས་ཅན་གྱི་སྡུག་བསྔལ་དེ་སངས་རྒྱས་ཀྱི་ཕྱག་གིས་ལེན་ཐུབ་བམ་ཟེར་ན་ལེན་ཐུབ་ཀྱི་མ་རེད། ཐུབ་རྣམས་སྡིག་པ་ཆུ་ཡིས་མི་འཁྲུད་ཅིང༌། །ཟེར་ན་སེམས་ཅན་གྱི་སྡིག་པ་དེ་ཆུ་ཡིས་འཁྲུད་ཀྱི་རེད་དམ་ཟེར་ན་འཁྲུད་ཀྱི་ཡོད་པ་མ་རེད། དེ་བཞིན་དུ། ཉིད་ཀྱི་རྟོགས་པ་གཞན་ལ་འཕོ་མི་མཛད། །ཅེས་ཁོང་རང་གི་ཐུགས་ཀྱི་ཡོན་ཏན་དེ་ཚོ་གཞན་ལ་གནང་ནས་དེ་ཡིས་སྡུག་བསྔལ་ལས་སྐྱབས་ཀྱི་ཡོད་པ་རེད་དམ་ཟེར་ན་དེ་ཡང་མ་རེད། འོ་ན་ཇི་ལྟར་གནང་གི་ཡོད་དམ་ཟེར་ན། ཆོས་ཉིད་ཞི་བ་བསྟན་པས་གྲོལ་བར་འགྱུར། །ཞེས་ཁོང་གི་དམ་པའི་ཆོས་དེ་ཞི་བ། རང་གི་རྒྱུད་ཞི་བ་དང་གྲོལ་བར་བྱེད་པའི་དམ་པའི་ཆོས་དེ་འདི་འདྲ་བྱས་ནས་ཉམས་སུ་ལེན་དགོས་ཀྱི་རེད། སེམས་ཅན་ཐམས་ཅད་སྡུག་བསྔལ་ལས་སྐྱོབས་ཀྱི་ཡོད་རེད་གསུངས། 
\b
རྒྱུ་མཚན་དེའི་ཕྱིར་ན་སངས་རྒྱས་བཅོམ་ལྡན་འདས་དེ་ལ་ང་རང་ཚོས་ལམ་སྟོན་པ་པོ་ཞེས་སྐྱབས་སུ་འགྲོ་བ་དང༌། ཁོང་གིས་ཆོས་ཞི་བ་དེ་བསྟན་བཞག་པ་དེ་ལ་འདུལ་བ། མདོ་སྡེ། མངོན་པ་སྟེ། ལྷག་པ་ཤེས་རབ་ཀྱི་བསླབ་པ་གཙོ་བོར་བསྟན་པ་མངོན་པ། ལྷག་པ་ཏིང་ངེ་འཛིན་གྱི་བསླབ་པ་གཙོ་བོར་བསྟན་པ་མདོ་སྡེ། ལྷག་པ་ཚུལ་ཁྲིམས་ཀྱི་བསླབ་པ་གཙོ་བོར་བསྟན་པ་འདུལ་བ་ཟེར་བ་དེ་འདྲ་བསྟན་ཡོད། རང་གི་ལམ་ལྟ་བུའི་ཆོས་ལ་ལམ། དེ་ནས་དགེ་འདུན་དེ་དམ་པའི་ཆོས་བསྒྲུབས་མྱོང་མཁན། དམ་པའི་ཆོས་ལ་ཐོས་བསམ་སྒོམ་གསུམ་བྱེད་མྱོང་མཁན་དེ་ཚོ་རང་གི་ལམ་སྒྲུབ་པའི་གྲོགས་ལྟ་བུ་ཞིག་བྱས་ནས། ད་ལྟ་ཁྱེད་རང་ཏོག་ཙམ་ནོར་གྱི་འདུག །ད་ལྟ་ཁྱེད་རང་ཡག་པོ་ཞེ་དྲག་འདུག །ད་དུང་ཡང་བརྩོན་འགྲུས་བྱེད་དགོས་ས་འདུག་ཟེར་མཁན་དེ་འདྲ་ཞིག་ལ་ལམ་སྒྲུབ་པའི་གྲོགས་ཀྱི་ཚུལ་དུ་སྐྱབས་སུ་འགྲོ་བ་སྟེ་དཀོན་མཆོག་གསུམ་ལ་སྐྱབས་སུ་འགྲོ་བ་དེ་ང་རང་ཚོ་ནང་པ་སངས་རྒྱས་པའི་ཆོས་ཀྱི་སྒོ་ལ་ཞུགས་པའི་ནང་དོན་གལ་ཆེ་ཤོས་དེ་ཡིན། 
\b
དེ་ལྟ་བུའི་དཀོན་མཆོག་ལ་སྐྱབས་སུ་འགྲོ་ན་བསླུ་བ་ཡོད་མ་རེད་ལ། དེ་འདྲ་བྱས་ནས་གོམ་པ་དེ་བརྒྱབ་ན་རང་ཉིད་འཁོར་བའི་སྡུག་བསྔལ་ལས་གྲོལ་ཐུབ་པ་དང༌། ཉོན་མོངས་པ་ལས་གྲོལ་ཐུབ་པ་ཞིག་ཡོང་གི་ཡོད་རེད་མ་གཏོགས། གཞན་རང་ཡང་འཁོར་བའི་བཙོན་རར་བཅིངས་པ་ཡིས། །ཞེས་འཁོར་བ་ལ་བཅིངས་བསྡད་པའི་འཇིག་རྟེན་གྱི་ལྷ་དེ་ཚོ་ལ་སྐྱབས་སུ་འགྲོ་ན་ཟེར་བ་འདིར་གཙོ་ཆེ་ཤོས་ལྟ་བུ་དེ་བོད་ཀྱི་སྐྱེས་པ་ཕོ་མོ་ཐམས་ཅད་ལ་བསླབ་བྱ་བརྒྱབ་གནང་པ་རེད། བོད་ལ་སྐྱེས་པ་ཕོ་མོ་མང་པོ་ཞིག་གིས་སྤྱིར་དམ་པའི་ཆོས་ཀྱི་སྒོ་ལ་ཡང་དག་པར་ཞུགས་པ་ནས་དཀོན་མཆོག་གསུམ་ལ་སྐྱབས་སུ་ཞུས་ཀྱི་ཡོད། ཡིན་ན་ཡང་ཁ་ཤས་ཀྱི་ལུགས་སྲོལ་ལ་རི་ཡི་ལྷ་དང༌། ཆུ་ཡི་ལྷ་དང༌། ཤིང་གི་ལྷ་ལ་སོགས་པ་ལ་སྐྱབས་སུ་འགྲོ་བ་དེ་འདྲ་བྱེད་ཀྱི་ཡོད་རེད། དེ་ཚོ་ལ་སྐྱབས་སུ་སོང་ན་གནས་སྐབས་གནས་སྐབས་ལ་ཕན་བཏགས་ཐུབ་པ་དེ་འདྲ་ཡོང་སྲིད་ཀྱི་རེད་མོད། འོན་ཀྱང་མཐར་ཐུག་གི་དབང་དུ་བྱས་ན། ཁོ་རང་ཚོ་འཁོར་བ་ནས་ཐར་ཡོད་མ་རེད། དངོས་གནས་ང་རང་ཚོ་འཁོར་བའི་སྡུག་བསྔལ་ལས་སྐྱོབ་ཐུབ་ཀྱི་ཡོད་མ་རེད། དེའི་ཕྱིར་ན་དེ་ཚོ་ལ་སྐྱབས་སུ་མི་འགྲོ་བ་དང་དཀོན་མཆོག་གསུམ་ལ་སྐྱབས་སུ་འགྲོ་བ་དེ་གལ་ཆེན་པོ་རེད་གསུངས་ནས་གདམས་ངག་དེ་འདྲ་གནང་ངོ༌། །
\b
\v 10 སྐྱེས་བུ་ཆུང་ངུའི་ལམ་ནི། ཞེས་གསུངས་ཏེ། སྔོན་འགྲོ་དེ་སོང་ནས། དངོས་གཞི་ལ་སྤྱིར་ལམ་རྣམ་པ་གསུམ་གསུངས་ཡོད། དེ་ཡང་སྐྱེས་བུ་ཆུང་ངུ༌། སྐྱེས་བུ་འབྲིང༌། སྐྱེས་བུ་ཆེན་པོའི་ལམ་གསུམ་རེད། དེའི་ནང་ནས་སྐྱེས་བུ་ཆུང་ངུ་ཡི་ལམ་དེ་ཚིགས་བཅད་གཅིག་གིས་སྒོ་ནས་བསྟན་ཡོད། སྐྱེས་བུ་ཆུང་ངུ་ཡི་ལམ་དེ་གནས་སྐབས་ཆུང་ངུ་རེད་མོད། ཡིན་ན་ཡང་དེ་སྐྱོན་དང་ཡོན་ཏན་གཉིས་ཀྱི་ནང་ནས་ཡོན་ཏན་རེད། དེ་ཡིན་གཅིག་མིན་གཅིག་ང་རང་ཚོས་ཉམས་སུ་ལེན་དགོས་ཀྱི་རེད། སྐྱེས་བུ་འབྲིང་གི་ལམ་དེ་ཡང༌། སྐྱེས་བུ་འབྲིང་ཙམ་ཡིན་ནའང་ཡོན་ཏན་རེད། ཡོན་ཏན་ཡིན་པའི་ཕྱིར་ན་དེ་བྱང་ཆུབ་སེམས་དཔའ་ཐམས་ཅད་ཀྱིས་ཉམས་ལེན་གནང་དགོས་ཀྱི་རེད། སྐྱེས་བུ་ཆེན་པོ་ཡི་ལམ་དེ་ཡིན་གཅིག་མིན་གཅིག་གིས་ཉམས་ལེན་གནང་དགོས་ཀྱི་རེད་གསུངས་པ་རེད། སྐྱེས་བུ་ཆུང་ངུའི་ལམ་ཟེར་བ་དེ་སྤྱིར་འཁོར་བ་ལས་ཐར་བའི་ལམ་མ་རེད། གནས་སྐབས་སྡུག་བསྔལ་མེད་པ་དང་བདེ་སྐྱིད་ལྡན་པར་བྱེད་པའི་ཐབས་ཤིག་རེད། གནས་སྐབས་ཙམ་ཡིན་པའི་ཕྱིར་ན་དེ་ལ་སྐྱེས་བུ་ཆུང་ངུའི་ལམ་ཟེར་བ་རེད། སྐྱེས་བུ་ཆུང་ངུའི་ལམ་ཡིན་དུས་ངན་སོང་གསུམ་གྱི་སྡུག་བསྔལ་མྱོང་མ་དགོས་པ་ཞིག །དེ་ལ་བརྟེན་ནས་གནས་སྐབས་མཐོ་རིས་ལྷ་དང་མིའི་བདེ་སྐྱིད་དང་ལྡན་པ་ཞིག་ཡོང་བའི་ཐབས་ལ་བརྩོན་པར་བྱེད་པ་དེ་ལ་སྐྱེས་བུ་ཆུང་ངུ་ཞེས་ཟེར་རོ། །
\b
ངན་སོང་ལྟ་བུ་ཞིག་ཡིན་ན་ཤིན་ཏུ་བཟོད་དཀའ། ངན་སོང་གི་སྐྱེ་འགྲོ་རྣམས་ཟེར་བ་ནི། སྤྱིར་ངན་སོང་གསུམ་ལྟ་བུར་གསུངས་ཡོད། དེ་ཡི་ནང་ནས་ང་རང་ཚོ་ཐུན་མོང་གིས་སྤྱོད་ཡུལ་དུ་གྱུར་པ་འདྲ་པོ་ཞིག་ནི་དུད་འགྲོ་རེད། དུད་འགྲོ་ལ་སྡུག་བསྔལ་གང་དག་ཡོད་རེད་ཟེར་ན་གླེན་ཞིང་ལྐུགས་པའི་སྡུག་བསྔལ་དང༌། དེ་བཞིན་དུ་བཀྲེས་སྐོམ་གྱི་སྡུག་བསྔལ་ལ་སོགས་པ་སྡུག་བསྔལ་མང་པོ་མྱོང་གི་ཡོད། དེ་ལ་ང་རང་ཚོས་བལྟས་ན་དངོས་གནས་བསམ་བློ་མ་བཏང་བ་རེད་མ་གཏོགས། དངོས་གནས་བསམ་བློ་བཏང་ན་རང་དེ་ལྟ་བུ་གླེན་ཞིང་ལྐུགས་པའི་སྡུག་བསྔལ་དང་བཀྲེས་ཞིང་སྐོམ་པའི་སྡུག་བསྔལ་ཞིག་མྱོང་ན་ཤིན་ཏུ་བཟོད་མི་ཐུབ་པ་སྟེ་ཤིན་ཏུ་བཟོད་དཀའ་བ་ཞིག་རེད། ཤིན་ཏུ་བཟོད་དཀའ་བའི་ངན་སོང་གི་སྡུག་བསྔལ་དེ་རྒྱུ་གང་ལས་འབྱུང་གི་ཡོད་ཟེར་ན། ང་རང་ཚོས་ཚེ་འདི་ལ་སྡིག་པའི་ལས་མི་དགེ་བའི་སེམས་ཀྱི་སྒོ་ནས་བསམ་པ་ངན་པ་བྱེད་པ། ངག་གི་སྒོ་ནས་སྐད་ཆ་སྡུག་ཆགས་བཤད་པ། ལུས་ཀྱི་སྒོ་ནས་སྦྱོར་བ་ངན་པ་བྱེད་པ་སྟེ་སྤྱིར་བཏང་གི་ལུས་ཀྱི་མི་དགེ་བ་གསུམ། ངག་གི་མི་དགེ་བ་བཞི། ཡིད་ཀྱི་མི་དགེ་བ་གསུམ་ལ་སོགས་པ་ལྟ་བུ་སྡིག་པའི་ལས་སངས་རྒྱས་ཀྱིས་སྡོམ་ནས་བསྡུས་ཏེ་མི་དགེ་བ་བཅུར་གསུངས་ཡོད། དེ་ལྟ་བུའི་ང་རང་ཚོའི་སྡུག་བསྔལ་དེ་སྤྱིར་བཏང་གི་སྡིག་པའི་ལས་ཀྱི་འབྲས་བུ་ཡིན་ཞེས་སངས་རྒྱས་བཅོམ་ལྡན་འདས་ཀྱིས་གསུངས་པར་མཛད་པ་རེད། དངོས་གནས་དེ་ལྟར་དུ་ཡོང་གི་ཡོད། དེའི་ཕྱིར་ན་ང་རང་ཚོ་བདེ་སྐྱིད་དང་ལྡན་པ་ཡོང་དགོས། སྡུག་བསྔལ་དེ་མེད་པར་བྱེད་དགོས་ཀྱི་ཡོད། སྡུག་བསྔལ་དེ་མེད་པར་བྱེད་པ་ལ་དང་པོ་རྒྱུ་སྡིག་པ་དེ་སྤང་དགོས་པས། དེ་སྲོག་ལ་བབས་ཀྱང་སྡིག་པའི་ལས་ནམ་ཡང་མི་བྱེད་པར་ང་རང་ཚོས་ཁས་ལེན་དམ་བཅའ་དེ་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་ལག་ལེན་ཡིན་ནོ། །
\b
\v 11 སྐྱེས་བུ་འབྲིང་གི་ལམ་ནི། ཞེས་གསུངས་ཏེ། གོང་དུ་སྐྱེས་བུ་ཆུང་ངུའི་ལམ་དེ་ང་རང་ངན་སོང་གི་གནས་སུ་མི་ལྟུང་བའི་ཕྱིར་སྡིག་པ་སྤངས་པ་དང་དགེ་བ་སྒྲུབ་པ་དེ་བྱང་ཆུབ་སེམས་དཔའ་རྣམས་ཀྱིས་ཀྱང་ལག་ཏུ་ལེན་པར་བྱ་བ་ཡིན་པ་གསུངས། འདི་རིང་གི་སྐབས་སུ་སྐྱེས་བུ་འབྲིང་གི་ལམ་བསྟན་པ་རེད། དེ་ཡང་སྐྱེས་བུ་འབྲིང་ཡིན་པའི་རྒྱུ་མཚན་དེ་གང་འདྲ་ཡིན་ཟེར་ན། སྤྱིར་བཏང་ངན་སོང་གི་སྡུག་བསྔལ་ཙམ་མ་ཡིན་པར། རང་ཉིད་འཁོར་བའི་སྡུག་བསྔལ་འདི་ལས་ཡོངས་སུ་ཐར་བར་འདོད་པའི་བློ་སྐྱེས་པ་ཞིག་ཡིན་པས། སྐྱེས་བུ་ཆུང་ངུ་ལས་སྙིང་སྟོབས་ཆེན་པོ་ཤེས་རབ་ཆེན་པོ་བརྩོན་འགྲུས་ཆེན་པོར་གྱུར་ཡོད། དེ་ནི་མཆོག་ཏུ་གྱུར་པ་རེད་དམ་ཟེར་ན་མཆོག་ཏུ་གྱུར་པ་མ་རེད། གང་འདྲ་རེད་ཟེར་ན་ང་རང་འཁོར་བའི་སྡུག་བསྔལ་ལས་ཐར་བར་འདོད་པའི་བློ་དེ་རྒྱ་ཆུང་ཆུང་ཞིག་དང༌། ང་རང་གཅིག་པོ་བསམ་པ་ཙམ་མ་གཏོགས་སེམས་ཅན་གཞན་དག་འཁོར་བའི་སྡུག་བསྔལ་ལས་སྐྱབས་པ་དང་བདེ་བ་ལ་དགོད་དགོས་པའི་བློ་རྒྱ་ཆེན་པོ་དང་གཏིང་ཟབ་པོ་དེ་འདྲ་ཡོད་མ་རེད། དེའི་ཕྱིར་ན་དེ་ལ་སྐྱེས་བུ་འབྲིང་ཞེས་པ་དང༌། 
\b
དེ་ཡང་ང་རང་ཚོ་འཁོར་བ་ལས་ཐར་འདོད་ཀྱི་དོན་དེ་གཉེར་དགོས་ཀྱི་ཡོད། རྒྱུ་མཚན་གང་ཡིན་ཟེར་ན། སྤྱིར་ང་རང་ཚོ་སུ་ཡིན་ན་ཡང་བདེ་སྐྱིད་ཕུན་སུམ་ཚོགས་པ་ཞིག་འདོད་ཀྱི་ཡོད། བདེ་སྐྱིད་ཕུན་སུམ་ཚོགས་པ་ཞིག་འདོད་དུས་སྲིད་པ་ཁམས་གསུམ་འཁོར་བ་སྟེ་སྲིད་པ་གསུམ་ཟེར་དུས་སྐབས་སྐབས་ལ་ས་འོག་ས་སྟེང་ས་བླ་སྟེ་ས་ཡི་འོག་ལ་ཡོད་པ། ས་ཡི་སྟེང་ལ་ཡོད་པ། ནམ་མཁའི་ཁམས་ལ་ཡོད་པ་སྟེ། དེ་ལ་ཁམས་གསུམ་ཟེར་གྱི་ཡོད་རེད། སྐབས་སྐབས་ལ་འདོད་ཁམས། གཟུགས་ཁམས། གཟུགས་མེད་ཀྱི་ཁམས་གསུམ་ལ་ཟེར་གྱི་ཡོད། མདོར་ན་ས་གནས་གསུམ་པོ་དེ་ན་བདེ་བ་ཡོད་དམ་ཟེར་ན་སྐབས་སྐབས་ལ་བདེ་སྐྱིད་ཕུན་སུམ་ཚོགས་པ་ཡོད་རེད། ང་རང་ཚོ་མི་ཡི་ཡུལ་དང༌། ལྷ་ཡི་ཡུལ་ཏེ་མཐོ་རིས་ཀྱི་གནས་ན་ཡང་བདེ་བ་ཡོད་རེད། སྐབས་སྐབས་ལ་དུད་འགྲོ་ལ་ཡང་གནས་སྐབས་ཀྱི་བདེ་བ་ཁ་ཤས་ཐོབ་ཀྱི་ཡོད། འོན་ཀྱང་བདེ་བ་དེ་ཧ་ཅང་གཏན་པོ་མེད་པ། སྐབས་སྐབས་ལ་བདེ་སྐྱིད་ལྡན་པ་དེ་ཡང་ཉམས་འགྲོ་རྒྱུ་ཡོད་ཅིང༌། བདེ་བ་དང་ལྡན་པ་དེ་བདེ་བ་མེད་པའི་དུས་སྐབས་ཤིག་ཡོང་རྒྱུ་ཡོད། དེའི་ཕྱིར་ན་སྐབས་སྐབས་ལ་ཡུན་རིང་པོ་འདྲ་པོ་མཐོང་གི་ཡོད། དངོས་གནས་བདེ་བ་དེ་ཉམས་འགྲོ་བའི་སྐབས་སུ། ཡུད་ཙམ་ཞིག་གིས་འཇིག་པའི་ཆོས་ཅན་ཏེ་ཏོག་ཙམ་ཞིག་གིས་ཕར་ཡལ་འགྲོ་བ་ལྟ་བུ་མཐོང་གི་ཡོད། ཡུད་ཙམ་ཞིག་གིས་འཇིག་པའི་ཆོས་ཅན་ཡིན་པའི་ཕྱིར་ན་རྩྭ་རྩེའི་ཟིལ་པ་བཞིན་དུ་ཏོག་ཙམ་ཞིག་ལ་ཡོད་ཀྱང་ཏོག་ཙམ་ཞིག་གིས་བསྐམ་འགྲོ་གི་ཡོད། 
\b
ང་རང་ཚོའི་བདེ་བ་དེ་ཡུན་ཐུང་ཐུང་དང་བདེ་བ་ཆུང་ཆུང་འདྲ་པོ་ཡིན་ཕྱིར། བདེ་བ་དེ་ཁོ་ནའི་དོན་དུ་གཉེར་ན་ཧ་ཅང་གི་དགོས་པ་ཆེན་པོ་དང་ཕན་ཐོགས་ཆེན་པོ་ཡོང་གི་མ་རེད། དེ་ལས་ང་རང་ཚོས་གནས་སྐབས་ཙམ་ལ་ཡང་རྟག་པ་དང་བརྟན་པ་མེད་པའི་བདེ་བ་དེ་ལ་རེ་བ་མི་བྱེད་པར། འཁོར་བ་ལས་ཐར་ན་ནམ་ཡང་མི་འགྱུར་ལ། ནམ་ཡང་ཡལ་འགྲོ་རྒྱུ་ཡོད་པ་མ་རེད། ཞིག་འགྲོ་རྒྱུ་ཡོད་མ་རེད། ནམ་དུ་ཡང་མི་འགྱུར་བའི་བདེ་བ་ནི་ཐར་པའི་གོ་འཕང་རེད། ཐར་བའི་གོ་འཕང་དོན་དུ་གཉེར་བ་དེ་སྐྱེས་བུ་འབྲིང་གི་ལམ་རེད། སྐྱེས་བུ་འབྲིང་གི་ལམ་དེ་ནི་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན་ཞེས་སྐྱེས་བུ་འབྲིང་གི་ལམ་དེ་བསྟན་པ་རེད།
\b
\v 12 སྐྱེས་བུ་ཆེན་པོའི་ལམ་ནི། ཞེས་གསུངས་ཏེ། དེའི་རྗེས་སུ་སྐྱེས་བུ་ཆེན་པོའི་ལམ་དེ་བསྟན་པ་རེད། སྐྱེས་བུ་ཆེན་པོ་དེ་སྤྱིར་ཤེས་རབ་ཆེན་པོ་དང་བརྩོན་འགྲུས་ཆེན་པོ་དང་སྙིང་སྟོབས་ཆེན་པོ་དང་ལྡན་པ་ལ་སྐྱེས་བུ་ཆེན་པོ་ཟེར། ང་རང་ཙམ་མ་ཡིན་པར་སེམས་ཅན་ལ་ཕན་བཏགས་པ། སེམས་ཅན་སྡུག་བསྔལ་ལས་སྐྱོབ་པ། སེམས་ཅན་བདེ་བ་ལ་འགོད་པ། སེམས་ཅན་སྡུག་བསྔལ་ལས་སྐྱོབ་པ་དེ་སེམས་ཅན་བརྒྱ་དང་སྟོང་དང་ཁྲི་དང་འབུམ་ཙམ་མ་ཡིན་པར་སེམས་ཅན་ཡོད་དོ་ཅོག །བློ་ཡི་སྤྱོད་ཡུལ་ལས་འདས་པའི་སེམས་ཅན་བསམ་གྱིས་མི་ཁྱབ་པ་ཡོད་རེད། དེ་ཚོ་ཚང་མ་ང་རང་གིས་སྡུག་བསྔལ་ལས་བསྐྱབས་པ་དང་བདེ་བ་ལ་དགོད་ཀྱི་ཡིན་བསམ་ཏེ་སེམས་བསྐྱེད་པ་དེ་ཤིན་ཏུ་རྒྱ་ཆེ་ལ་གཏིང་ཟབ་པ་ཞིག་རེད་ལ། སྐྱེས་བུ་ཆེན་པོ་དེ་ལ་བསམ་པ་བྱང་ཆུབ་མཆོག་ཏུ་སེམས་བསྐྱེད་པ་དང་སྦྱོར་བ་ལག་ཏུ་ལེན་པ་གཉིས་ཡོད། དེའི་ནང་ནས་དང་པོ་བསམ་པ་བྱང་ཆུབ་མཆོག་ཏུ་སེམས་བསྐྱེད་ནས་བསམ་པའི་ཀུན་སློང་ཡག་པོ་ཞིག་ཡོད་དགོས། འོ་ན་བསམ་པ་བྱང་ཆུབ་མཆོག་ཏུ་སེམས་བསྐྱེད་པ་དེ་ཅི་འདྲ་རེད་ཟེར་ན། སྤྱིར་བསམ་གྱིས་མི་ཁྱབ་པ་གྲངས་ཀྱིས་བགྲང་མི་ཐུབ་པ་མཐའ་ཡས་པའི་སེམས་ཅན་རྣམས་རང་གིས་དངོས་སུ་མཐོང་བ། རང་གིས་དངོས་སུ་མི་མཐོང་བ་ནམ་མཁའ་ལ་གནས་པ་ས་གཞི་ལ་གནས་པ་རྒྱ་མཚོའི་ནང་ལ་གནས་པ་ལ་སོགས་པ་སེམས་ཅན་ཆེན་པོ། སེམས་ཅན་ཆུང་ཆུང༌། སེམས་ཅན་ཤེས་རབ་ཅན། སེམས་ཅན་གཏི་མུག་ཅན་དེ་འདྲ་བསམ་གྱིས་མི་ཁྱབ་པ་མཐའ་ཡས་པ་དེ་འདྲ་ཡོད་ཅིང་དེ་ཐམས་ཅད་ལ་བསམ་པ་ཅི་འདྲ་ཡོད་རེད་ཟེར་ན། ང་རང་ནང་བཞིན་གྱི་བདེ་སྐྱིད་དང་ལྡན་པ་ཞིག་བྱུང་ན་སྡུག་བསྔལ་དང་འབྲལ་ཐུབ་ན་ཅི་མ་རུང་སྙམ་པའི་བདེ་བ་ཐོབ་འདོད་ཀྱི་བློ་དང་སྡུག་བསྔལ་འབྲལ་འདོད་ཀྱི་བློ་ཞིག་ཡོད་རེད། 
\b
འོན་ཀྱང་ཁོ་རང་ཚོས་སྡུག་བསྔལ་ལ་གང་འདྲ་ཞིག་བྱེད་དགོས་ཀྱི་ཡོད་པ་དང༌། བདེ་བ་ག་འདྲ་ཞིག་ཐོབ་དགོས་ཀྱི་ཡོད་པ་དེ་ཚོ་ཤེས་ཀྱི་ཡོད་མ་རེད། དེ་མ་ཤེས་པར་བདེ་བ་ཐོབ་ཐུབ་ཀྱི་མ་རེད། སྡུག་བསྔལ་དང་བྲལ་ཐུབ་ཀྱི་མ་རེད། གནས་སྐབས་བདེ་བ་ཕྲན་བུ་ཙམ་ཡོད་ན་ཡང་བདེ་བ་དེ་ཡལ་འགྲོ་བ་དང་བདེ་བ་དེ་མེད་འགྲོ་གི་རེད་སྙམ་པའི་འཇིགས་སྐྲག །བདེ་བ་དེ་ཤོར་འགྲོ་བའི་སྡུག་བསྔལ་དེ་འདྲ་བསམ་གྱིས་མི་ཁྱབ་པ་ཡོད། སེམས་ཅན་དེ་ཚོ་སྡུག་བསྔལ་ལས་འབྲལ་བའི་ཆེད་དུ། ངས་སེམས་ཅན་ཐམས་ཅད་སྡུག་བསྔལ་ལས་སྐྱབས་ཐུབ་པ་ཞིག་དང་བདེ་བ་ལ་དགོད་ཐུབ་པ་ཞིག་བྱེད་ཀྱི་ཡིན་སྙམ་པའི་ཀུན་སློང་བཟང་པོ་དེ་ལ་བྱང་ཆུབ་མཆོག་ཏུ་སེམས་བསྐྱེད་པ་རེད། བྱང་ཆུབ་སེམས་དཔའ་ཐམས་ཅད་ཀྱིས་གལ་ཆེ་ཤོས་ལྟ་བུུ་དེ། ཡིན་གཅིག་མིན་གཅིག་བྱང་ཆུབ་མཆོག་ཏུ་སེམས་བསྐྱེད་པ་དེ་བྱང་ཆུབ་སེམས་དཔའ་ལ་ཡོད་དགོས་པ། བྱང་ཆུབ་མཆོག་ཏུ་སེམས་བསྐྱེད་པ་དེ་མེད་ན་བྱང་ཆུབ་སེམས་དཔའ་མ་ཡིན་པ། དེའི་ཕྱིར་ན་བྱང་ཆུབ་མཆོག་ཏུ་སེམས་བསྐྱེད་དགོས་པ་ཡིན་ནོ། །
\b
དེ་ལྟ་བུའི་བྱང་ཆུབ་སེམས་དཔས་སེམས་བསྐྱེད་ནས་སེམས་ཅན་ཐམས་ཅད་ལ་ཕན་སེམས་དེ་འདྲ་བསྐྱེད་དགོས་པའི་རྒྱུ་མཚན་དེ་ཡང༌། ཐོགས་མེད་དུས་ནས་བདག་ལ་བརྩེ་བ་ཅན། །ང་རང་རྐྱང་པས་ཕར་ཕན་བཏགས་པ་མ་རེད། འཁོར་བ་ཐོགས་མ་མེད་པ་ནས་སེམས་ཅན་དེ་ཚོས་ང་རང་ལ་བརྩེ་བ་དང་བརྩེ་བ་ཆེན་པོ་བྱས། བརྩེ་བ་ཅན་གྱི་མ་དེ་རྣམས་ང་རང་ཚོའི་གྲོགས་པོ་དང་གྲོགས་མོ་བྱས། དེ་ནས་ང་རང་གི་བུ་དང་བུ་མོ་བྱས་པ་དང༌། དེ་ནས་ང་རང་གི་དགེ་རྒན་བྱས་པ་ལ་སོགས་པ་དེ་འདྲའི་ཧ་ཅང་བརྩེ་བ་ཆེན་པོ་ང་རང་ལ་ཕན་མང་པོ་བཏགས། ང་རང་ལ་ཡག་པོ་བྱས། ང་རང་ལ་བྱམས་པ་བྱས། ང་རང་ལ་སྙིང་རྗེ་བྱས། སྐབས་སྐབས་ལ་ང་རང་སྲོག་གི་འཇིགས་པ་ལས་སྐྱབས། སྐབས་སྐབས་ལ་ང་རང་ཚོ་སྡུག་བསྔལ་ལས་སྐྱབས། དེ་འདྲའི་ཕན་ཆེན་པོ་བཏགས་མཁན་གྱི་སེམས་ཅན་མང་པོ་གདའ། སེམས་ཅན་བསམ་གྱིས་མི་ཁྱབ་པ་དེ་ཚོས་དེ་འདྲ་བྱས་ཡོད་རེད། དེའི་ལན་དུུ་ང་རང་གིས་ཀྱང་ཕར་ཕན་ཡག་པོ་ཞིག་བཏགས་ཐུབ་པའི་སྐབས་སུ་ཕན་བཏགས་དགོས་ཀྱི་རེད་མ་གཏོགས། ང་རང་གཅིག་པོ་སྐྱིད་པོ་བྱེད། ང་རང་ལ་བརྩེ་བ་ཆེན་པོ་ཅན་དེ་ཚོར་ཧ་ཅང་སྡུག་པོ་བྱུང་ན་ང་རང་བདེ་བ་བྱུང་ན་ཕན་པ་ཅི་ཡོད། ཕན་པ་ཆེན་པོ་མེད། ང་རང་གི་ལུས་ལ་བདེ་བ་ཐོབ་ན་ཡང་སེམས་ལ་བདེ་བ་ཐོབ་ཀྱི་མ་རེད། ང་རང་བདེ་ན་ཡང་སེམས་ཅན་སྡུག་བསྔལ་ཅན་དེ་ཚོ་མཐོང་དུས་སེམས་པ་སྐྱིད་པོ་ཡོང་གི་མ་རེད། དེའི་ཕྱིར་ཡིན་གཅིག་མིན་གཅིག་སེམས་ཅན་ཐམས་ཅད་ལ་ཕན་ཐོགས་པ་ཞིག་ཡོང་དགོས་ཀྱི་ཡོད་དོ། །
\b
\v 13 མཉམ་གཞག་ཏུ་བདག་གཞན་བརྗེ་བ་སྒོམ་པ་ནི། ཞེས་གསུངས་ཏེ། དེའི་རྗེས་སུ་ད་ལྟ་ཐེག་པ་ཆེན་པོའི་རིགས་སེམས་བསྐྱེད་པ་ཙམ་དུ་བཞག་ན་ཡང་འགྲིག་གི་མ་རེད། ལག་ལེན་བྱེད་དགོས་ཀྱི་ཡོད་རེད། ལག་ཏུ་ལེན་པའི་སྐབས་སུ་དངོས་གཞི་ལ། སྤྱིར་ཀུན་རྫོབ་དང་དོན་དམ་བྱང་ཆུབ་ཀྱི་སེམས་གཉིས་ཡོད། ཀུན་རྫོབ་བྱང་ཆུབ་མཆོག་ཏུ་སེམས་བསྐྱེད་པ་དེ་ལ་ཡང་མཉམ་གཞག་གི་སྐབས་སུ་ཉམས་ལེན་གྱི་ཀུན་སློང་བསམ་པ་ག་འདྲ་བྱེད་དགོས་ཀྱི་ཡོད་པ་དང༌། རྗེས་ཐོབ་གྱི་སྐབས་སུ་ལག་ལེན་ག་འདྲ་བྱེད་དགོས་ཀྱི་ཡོད་པ་ལ་གཉིས་ཡོད། དང་པོ་མཉམ་བཞག་ལ་བསྒོམ་བསྡད་པའི་སྐབས་སུ་བདག་གཞན་བརྗེ་བ་དགོས། བདག་བདེ་གཞན་གྱི་སྡུག་བསྔལ་དག །ཡང་དག་བརྗེ་བ་རྒྱལ་སྲས་ལག་ལེན་ཡིན། །དེ་ཡང་སྤྱིར་བཏང་སྔོན་མའི་སྐབས་སུ་ཡིན་ན་ང་རང་གི་སེམས་ཅི་འདྲ་ཞིག་བྱེད་དགོས་ཀྱི་ཡོད་དམ་ཟེར་ན། ང་རང་བདེ་བ་ཐོབ་དགོས་ཀྱི་རེད་བསམ་པ་དང༌། གཞན་ལ་བདེ་བ་ཐོབ་ན་ཡང་འདྲ། མ་ཐོབ་ན་ཡང་འདྲ། སྡུག་བསྔལ་མྱོང་ན་ཡང་འདྲ་སྡུག་བསྔལ་མ་མྱོང་ན་ཡང་འདྲ། ཁྱད་པར་ཧ་ཅང་ཆེན་པོ་མེད། དེ་ཚོ་ཚང་མ་ཁྱད་ཡོད་མ་རེད་དེ་ལ་བསམ་བློ་བཏང་གི་ཡོད་མ་རེད། ཡིན་གཅིག་མིན་གཅིག་ང་རང་ལ་བདེ་བ་ཐོབ་པ་ཞིག་དང་སྡུག་བསྔལ་དང་བྲལ་བ་ཞིག་དགོས་ཀྱི་རེད་སྙམ་པ་དེ་འདྲ་བྱེད་ཀྱི་ཡོད། དེ་ལ་ཕན་པ་ཧ་ཅང་ཆེན་པོ་ཡོང་གི་ཡོད་མ་རེད། ད་ལྟ་ཅི་འདྲ་དགོས་ཀྱི་རེད་ཟེར་ན། སྔོན་མ་བདག་ལ་བདེ་བ་ཐོབ་ན། སྡུག་བསྔལ་དང་བྲལ་ན་སྙམ་པ་དེ་ཕར་བརྗེ་ནས། གཞན་སྡུག་བསྔལ་དང་བྲལ་ན་བདེ་བ་ཐོབ་ན་སྙམ་པའི་བློ་དེ་ཡིན་གཅིག་མིན་གཅིག་བསྐྱེད། 
\b
དེ་ནས་ང་རང་ལ་བདེ་བ་ཐོབ་ན་ཡང་འདྲ་སྡུག་བསྔལ་ཐོབ་ན་ཡང་འདྲ་ཁྱད་ཧ་ཅང་ཡོད་མ་རེད། དེ་འདྲའི་བསམ་བློ་དེ་ཕར་ཡང་དག་པར་བརྗེས། དེ་སྔའི་བསམ་བློ་ཕྱིན་ཅི་ལོག་པ་དེ་སྤངས་པ་འདི་ནི་བྱང་ཆུབ་སེམས་དཔའ་རྣམས་ཀྱི་ཉམས་ལེན་གལ་ཆེན་པོ་རེད། གལ་ཆེན་པོ་ཡིན་པའི་རྒྱུ་མཚན་གང་འདྲ་རེད་ཟེར་ན། གནོད་པ་དང་སྡུག་བསྔལ་མ་ལུས་པ་དེ་བདག་ལ་བདེ་བ་འདོད་པ་ལས་བྱུང་བ་རེད། རང་ལ་བདེ་བ་ཐོབ་དགོས་སྙམ་པ་དེ་ལ་བརྟེན་ནས་ང་རང་གི་བདེ་བའི་ཆེད་དུ་ལས་ཀ་ལ་བརྩོན་འགྲུས་བྱེད་ཀྱི་ཡོད། ལས་ཀ་དེ་རྩ་བ་ནས་ལམ་ལ་ཡག་པོ་འགྲོ་ཐུབ་ཀྱི་ཡོད་མ་རེད། རང་ལ་བདེ་བ་ཡང་ཐོབ་ཐུབ་ཀྱི་ཡོད་མ་རེད། རང་སྡུག་བསྔལ་ལས་འབྲལ་ཐུབ་ཀྱི་མ་རེད། འོ་ན་སྡུག་བསྔལ་དང་གཏན་དུ་འབྲལ་བ་དང་བདེ་བ་ཐོབ་པ་དེ་སུ་ལ་ཡོད་རེད་ཟེར་ན། རྫོགས་པའི་སངས་རྒྱས་ལ་ཡོད་རེད། རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་དེ་ཅི་ལྟར་བྱས་ནས་ཐོབ་ཀྱི་ཡོད་རེད། ལས་ཀ་གང་དག་བྱེད་ན་ཐོབ་ཀྱི་ཡོད་རེད་ཟེར་ན། གཞན་ལ་ཕན་པའི་སེམས་ཡག་པོ་ཞིག་དང་ཀུན་སློང་རྣམ་པར་དག་པ་ཞིག་ཡོད་པ་ལ་བརྟེན་ནས་སངས་རྒྱས་ཀྱི་གོ་འཕང་འཐོབ་ཐུབ་ཀྱི་ཡོད་རེད། དེའི་ཕྱིར་ན་སྔོན་མའི་བསམ་བློ་དེ་ཕར་བརྗེ། དེ་ནས་བསམ་བློ་དེ་རྦད་དེ་སྔོན་མ་དང་མ་འདྲ་བ་ཞིག་གཏོང་རྒྱུ་དེ་ནི་བྱང་ཆུབ་སེམས་དཔའ་རྣམས་ཀྱི་ལག་ལེན་ཡིན་ཞེས་གསུངས་སོ། །
\b
\v 14 མ་རྙེད་པ་ལམ་དུ་འཁྱེར་བ་ནི། ཞེས་གསུངས་ཏེ། གོང་དུ་གསུངས་པ་དེ་ནི་དངོས་གཞིའི་དབང་དུ་བྱས་ཀྱང༌། སྤྱིར་བྱང་ཆུབ་སེམས་དཔའ་རྣམས་ཀྱིས་རྗེས་ཐོབ་ཀྱི་ལག་ལེན་བསྟར་སྟངས་ལ་རྣམ་པ་བཅུ་ཡོད་པའི་ནང་ནས་དང་པོ་དེ། ང་རང་ཚོའི་ནོར་ལོངས་སྤྱོད་ལ་སོགས་པ་གཞན་གྱིས་བརྐུ་བ་དང་འཕྲོག་པ་སོགས་དེ་འདྲ་བྱུང་ན། དེ་ལ་ང་རང་ཚོས་དུས་རྒྱུན་དུ་འཇིག་རྟེན་འཁོར་བའི་བྱ་བ་བྱེད་ན་དེའི་སྟེང་དུ་ཁོང་ཁྲོ་སྐྱེ་བ་གནོད་སེམས་སྐྱེ་བ། དེ་དང་མཉམ་དུ་འཁྲུག་པ་བརྒྱབ་པ་ལ་སོགས་པ་དེ་འདྲ་བྱས། དེ་བྱས་པ་ལ་བརྟེན་ནས། ཕ་རོལ་པོ་དེ་ལ་ཡང་གནོད་པ་ཧ་ཅང་མང་པོ་གཏོང་གི་རེད། ང་རང་ལ་ཡང་རྗེས་ལ་སྡུག་བསྔལ་དང་ཉེས་དམིགས་མང་པོ་ཡོང་གི་རེད། 
\b
བྱང་ཆུབ་སེམས་དཔའ་རྣམས་ཀྱིས་ག་འདྲ་གནང་དགོས་ཀྱི་རེད་ཟེར་ན། དེ་ལ་ཡིན་གཅིག་མིན་གཅིག་བསྔོ་བ་བྱེད་དགོས་པར་གདའ། ཕན་སེམས་བཟུང་ནས་དེ་ཡང་སུ་དག་འདོད་ཆེན་དབང་གིས་རང་གི་ཡིད་དུ་འོང་བ་རྩ་ཆེན་པོ་གཅེས་པར་འཛིན་པ་དེ་འདྲའི་ནོར་དང་ལོངས་སྤྱོད་དེ་དག་ལ་གཞན་སུ་དག་གིས་འདོད་པ་ཧ་ཅང་ཆེན་པོ་བྱེད་ཀྱི་ཡོད་ན། ཡིན་གཅིག་མིན་གཅིག་ཁོ་རང་སུ་ཡིན་ན་ཡང་དོན་ལ་ཕན་པར་ཤོག་སྙམ་པའི་བློ་བསྐྱེད་དེ། དངོས་སུ་ཁོ་རང་ཡོང་ནས་འཕྲོག་པ་ཡིན་ན་ཡང་འདྲ། མི་གཞན་དག་ལ་འཕྲོག་ཏུ་བཅུག་ནས་ཁྱེད་རང་གིས་འདི་འཕྲོག་དགོས་ཞེས་ཕར་མངགས་བཞག་པ་ཡིན་ན་ཡང་འདྲ་སྟེ། དེ་འདྲ་གང་བྱུང་ན་ཡང་ཡོང་སྲིད་ཀྱི་རེད། དེ་འདྲ་བྱུང་ན་ཁོ་རང་ཚོ་ལ་ཁ་ཡོད་མ་རེད། སེམས་ལ་འདོད་ཆགས་ཆེན་པོ་རྒྱུ་ནོར་ལོངས་སྤྱོད་ལ་ཞེན་པ་ཆེ་བས་རང་དབང་མེད་པ་ལྟ་བུ་ཞིག་ཆགས་ཡོད། དེའི་ཕྱིར་ན་ཁོ་རང་ལ་སྐབས་ཤིག་དེ་འདྲ་མི་བྱེད་རང་དབང་མེད་པ་ལྟ་བུ་ཞིག་ཆགས་ཡོང་གི་རེད། དེ་སྙིང་རྗེ་བའི་ཡུལ་ཞིག་ཏུ་གྱུར་པ་རེད་མ་གཏོགས་དེའི་སྟེང་དུ་ཁོ་ལ་འདོད་པ་ཆེན་པོ་དེ་འདྲ་ཡོད་པ་ཅི་ཡིན་ཟེར་ནས་ཞེ་སྡང་སྐྱེ་བ་དང་གནོད་པ་སྐྱེལ་བ་མ་ཡིན་པ། ད་དུང་ང་རང་གི་ལུས་དང་ལོངས་སྤྱོད་དེ་དག་ཁོ་རང་ལ་བསྔོ་ནས་ཁོ་རང་ལ་ཡག་པོ་ཞིག་ཐོབ་པར་ཤོག །ཁོ་རང་ལ་ཡག་པོ་ཞིག་ཡོང་བར་ཤོག་བསམ་པ་དང༌། དེ་བཞིན་དུས་གསུམ་གྱི་དགེ་བ་སྟེ་ང་རང་གིས་དུས་འདས་མ་འོངས་ད་ལྟ་དུས་གསུམ་དུ་བསགས་པའི་དགེ་བ་དེ་དག་ཀྱང་ཁོ་རང་ལ་ཐོབ་པར་ཤོག །ད་ལྟ་ཡང་ཁོ་རང་ནས་རྒྱུ་ནོར་ལོངས་སྤྱོད་བརྐུས་པ་དང་འཕྲོག་པ་དེ་དག་གིས་ཁོ་རང་ལ་ཕན་ཐོགས་ཡོང་བར་ཤོག །མ་འོངས་པ་ལ་ཡང་ཁོ་རང་ལས་ཀྱི་འབྲས་བུ་སྨིན་པ་མི་མྱོང་བར་བདེ་སྐྱིད་དང་ལྡན་པར་ཤོག་སྙམ་པའི་བསྔོ་བ་བྱེད་པ་དེ་རྒྱལ་སྲས་བྱང་ཆུབ་སེམས་དཔའ་རྣམས་ཀྱི་ལག་ལེན་ཡིན་ནོ། །
\b
\v 15 སྡུག་བསྔལ་བ་ལམ་དུ་འཁྱེར་བ་ནི། ཞེས་གསུངས་ཏེ། ང་རང་ལ་དཔེ་མི་སྲིད་པའི་སྡུག་པོ་བཏང་ན་ཡང་དེ་ལ་ཕར་ཞེ་སྡང་མི་བྱེད་པར་སྙིང་རྗེ་བསྐྱེད་དགོས་ཀྱི་ཡོད་པར་བསྟན་པ་རེད། དེ་ཡང་རང་ལ་དངོས་གནས་སྡུག་པོ་བཏང་དགོས་པའི་ཉེས་པ་ཅུང་ཟད་ཙམ་ཡང་མེད་བཞིན་དུ། རང་གི་དགྲ་དང་རང་གི་གཉེན་ལ་སོགས་པ་སུ་ཡིན་ན་ཡང་བདག་གི་མགོ་བོ་གཅོད་པར་བྱས་ན་དེ་ལ་སྙིང་རྗེ་བསྐྱེད་ཀྱི་ཡོད་མ་རེད། འོན་ཀྱང་ཁོ་རང་ཉོན་མོངས་པའི་དབང་དུ་གྱུར་པ་རེད། ཁོ་རང་གཏི་མུག་གི་དབང་དུ་གྱུར་པ་རེད། ཁོ་རང་སོ་སོ་སྐྱེ་བོ་ཐ་མལ་པ་ཡིན་པས་དེ་འདྲ་ཡོང་སྲིད་ཀྱི་རེད། དེའི་ཕྱིར་ན་ཁོ་རང་སྙིང་རྗེ་བསམ་ཏེ། ཁོ་རང་གིས་ང་ལ་ཉེས་པ་མེད་བཞིན་དུ་མགོ་བོ་གཅོད་ཀྱི་ཡོད་པ་རེད། མགོ་བོ་བཅད་པ་དང་འདྲ་བའི་སྡིག་པ་རྣམ་པ་སྣ་ཚོགས་པ་བྱས་པའི་སྡིག་པ་རྣམས་ཀྱི་འབྲས་བུ་ཡང་ང་རང་ལ་སྨིན་པར་ཤོག །ཁོ་རང་ལ་མ་ཐོབ་པར་ཤོག ང་རང་ལ་ཡོང་བར་ཤོག་སྙམ་པའི་བསམ་པ་དེ་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན་ནོ། །
\b
\v 16 མི་སྙན་པ་ལམ་དུ་འཁྱེར་བ་ནི། ཞེས་གསུངས་ཏེ། མི་སྙན་པ་ལམ་དུ་འཁྱེར་བ་འདི་དོན་ཚན་སུམ་ཅུ་སོ་བདུན་གྱི་ནང་ནས་དོན་ཚན་བཅུ་བཞི་པ་དེ་རེད། འདི་ལ་བསྐྱར་དུ་ང་རང་ཚོས་བཅོས་སྒྱུར་འདྲ་པོ་བྱེད་པ་ལ་ཏོག་ཙམ་དཀའ་ངལ་དང་ཕྱིའི་རྐྱེན་དང༌། ཕྱིའི་འགལ་རྐྱེན་ལ་བརྟེན་ནས་ནང་གི་སེམས་ལ་ཡང་སྐབས་སྐབས་ལ་ཆགས་སྡང་འདྲ་པོ་སྐྱེ་སྲིད་ཀྱི་ཡོད། དེ་ལྟ་བུའི་ཆགས་སྡང་གི་རྗེས་སུ་འབྲངས་ཚེ་རང་གིས་བྱང་ཆུབ་མཆོག་ཏུ་སེམས་བསྐྱེད་པའི་ལྡོག་ཕྱོགས་དང༌། རང་གིས་བྱང་ཆུབ་སེམས་དཔའི་སྤྱོད་པ་བྱེད་པའི་ལྡོག་ཕྱོགས་འདྲ་པོ་དང༌། ང་རང་ཉོན་མོངས་བའི་དབང་དུ་ཤོར་འགྲོ་གི་ཡོད་རེད། ད་ལྟ་གལ་ཏེ་ང་རང་ཚོ་ལ་ཕྱིའི་འགལ་རྐྱེན་དེ་བྱུང་བའི་སྐབས་སུ་ནང་གི་སེམས་དེ་ཉོན་མོངས་པའི་དབང་དུ་མ་ཤོར་བ་ཞིག་བྱས་ན། དེ་བྱང་ཆུབ་སེམས་དཔའ་རྣམས་ཀྱི་ལམ་བསྒྲུབ་པའི་གྲོགས་ལྟ་བུ་རེད། 
\b
རང་གི་ནང་གི་ཡོན་ཏན་འཕེལ་བའི་གྲོགས་ལྟ་བུ་ཞིག་ཡིན་པའི་ཕྱིར། དེ་གལ་ཆེན་པོར་གསུངས་པ་རེད། དེ་ལ་འགའ་ཞིག་གིས་བདག་ལ་མི་སྙན་པ་སྣ་ཚོགས་པ་རང་གི་དངོས་སུ་ཞེ་སྡང་བསྐྱེད་པའི་དགྲ་བོ་ཡིན་ན་ཡང་རུང༌། རང་གི་བརྩེ་བའི་གྲོགས་པོ་ལ་སོགས་པ་ཡིན་ཡང་རུང་སྟེ་འགའ་ཞིག་གིས་བདག་ལ་མི་སྙན་པའི་སྐད་ཆ་མ་རབས་ལ་སོགས། དངོས་སུ་སྐད་ཆ་མི་འོས་པའི་སྐྱོན་བརྗོད་མཚང་ནས་འབྲུ་བ་ལ་སོགས་པ་མི་སྙན་པ་རྣམ་པ་སྣ་ཚོགས་པ་སྟོང་གསུམ་ཁྱབ་པར་སྒྲོགས་ཤིང་ག་ས་ག་ལ་ལབ། སྟོང་གསུམ་ཟེར་བ་ནི་ཞིང་ཁམས་ལ་སྟེང་དང་བར་ཟེར་བ་ལྟ་བུའི་སྐད་ཆ་ཤུགས་ཆེན་པོ་སྐད་ཆ་ཤུགས་ཆེ་དྲགས་པ། སྟོང་གསུམ་ཁྱབ་པ་ཞིག་བྱེད་ཐུབ་ཀྱི་མ་རེད་མོད། འོན་ཀྱང་ཏོག་ཙམ་ཞིག་ལ་ཁྱབ་བསྒྲགས་བཏང་བ་དེ་ལ་སྟོང་གསུམ་ཁྱབ་པ་ཟེར། སྟོང་གསུམ་ཁྱབ་པ་ཟེར་བ་དེ་དཔེ་མི་སྲིད་པ་ལྟ་བུ་རེད། སྟོང་གསུམ་ཁྱབ་པ་འདྲ་བ་ཤིན་ཏུ་ནས་ཀྱང་རྒྱ་ཆེན་པོ་ཞིག་སྒྲོག་པར་བྱེད་ན་ཡང༌། རང་གིས་མི་འདི་ལ་མི་འདིས་མི་འོས་པའི་སྐད་ཆ་འདི་འདྲ་ག་ས་ག་ལ་ཁྱབ་བསྒྲགས་བཏང་བ་དེ་དཔེ་མི་སྲིད་པ་སྡུག་ཆགས་རེད་བསམ་པ་ཞེ་སྡང་གི་དབང་དུ་འགྱུར་བ་དང་གནོད་སེམས་ཀྱི་དབང་དུ་འགྱུར་བ་དང་དེའི་ལན་ལ་ཕར་མི་སྙན་པར་སྒྲོག་པར་བྱེད་པ་དེ་ཚོ་རྩ་བ་ནས་བྱེད་མི་ཉན་ནོ། །

\b
\v 17 སྨད་པ་ལམ་དུ་འཁྱེར་བ་ནི། ཞེས་གསུངས་ཏེ། དོན་ཚན་བཅོ་ལྔ་པ་ནི་འགྲོ་བ་མང་པོ་འདུས་པ་དེའི་དབུས་སུ་གང་ཟག་འགའ་ཞིག་གིས་མཚང་ནས་བྲུས་ཤིང་ཚིག་ངན་སྨྲ་བ་དེ་འདྲ་བྱས་ན་ཡང་དེའི་ལན་དུ་ང་རང་གིས་ཞེ་སྡང་དང་གནོད་སེམས་དང་ཚིག་རྩུབ་ལ་སོགས་པ་མི་བྱེད་པར། བྱམས་པའི་སེམས་ཀྱིས་ཕ་རོལ་པོ་དེ་སྤྱིར་ཉོན་མོངས་པ་ཤུགས་ཆེན་པོ་དང་ལྡན་པའི་སོ་སོ་སྐྱེ་བོ་ཐ་མལ་པ་ཞིག་ཡིན་པའི་ཕྱིར་ན། ཁོ་རང་སྐབས་སྐབས་ལ་གནོད་སེམས་ཀྱི་དབང་དུ་ཤོར་བ། སྐབས་སྐབས་ལ་བརྣབ་སེམས་ཀྱི་དབང་དུ་ཤོར་བ། སྐབས་སྐབས་ལ་ཞེ་སྡང་གི་དབང་དུ་ཤོར་བ། སྐབས་སྐབས་ལ་གཏི་མུག་གི་དབང་དུ་ཤོར་བ། སྐབས་སྐབས་ལ་ཕྲག་དོག་གི་དབང་དུ་ཤོར་བ་ལ་སོགས་པ་ཡོང་མི་སྲིད་པ་མ་ཡིན་ཞིང་ཡོང་གི་ཡོད་རེད། དེས་ན་མི་དེ་སྙིང་རྗེ་བའི་གནས་སུ་གྱུར་པ་ཞིག་རེད་མ་གཏོགས། དེ་ལ་ཞེ་སྡང་སྐྱེས་པའི་གནས་སུ་གྱུར་པ་ཞིག་མ་རེད་བསམ་ནས་དངོས་གནས་དོན་དག་དེ་ཧ་གོ་བའི་སྟེང་ནས་བྱམས་པའི་སེམས་ཀྱིས་སླར་ཡང་ཁོ་རང་གིས་སྐྱོན་ནས་བརྗོད་པར་བྱས་ན་ཡང་རང་གིས་དེའི་སྐྱོན་ནས་མི་བརྗོད་པར་ཡོན་ཏན་གྱི་ཆ་ནས་བརྗོད་ཅིང་ཁོ་རང་ཞེ་དྲག་ཡག་པོ་ཡོད་རེད་སྙམ་པ་ལྟ་བུ་ཞིག་དང་ཡོན་ཏན་དུ་འགྱུར་བར་བྱེད་པ་དེ་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱི་ལག་ཏུ་ལེན་པར་བྱ་བ་ཡིན་ནོ། །
\b
དོན་ཚན་བཅུ་བཞི་དང་བཅོ་ལྔ་ལ་ཁྱད་པར་མེད་དམ་ཞེ་ན། ཁྱད་པར་ཡོད་དེ། གོང་དུ་བཤད་པ་དེ་སྐད་ཆ་སྡུག་ཆགས་འདྲ་པོ་ཕྱོགས་ཐམས་ཅད་ལ་བཀྲམ་བཞག་པ་ལྟ་བུ། ང་རང་གིས་དངོས་སུ་ཐོས་ན་ཡང་རུང་མ་ཐོས་ན་ཡང་རུང༌། ཐམས་ཅད་ལ་ཁྱབ་བསྒྲགས་བྱེད་པ་དེ་ལ་གསུངས་ཡོད། སྐབས་འདིར་དངོས་སུ་ང་རང་གི་གདོང་ལ་མཛུབ་མོ་བཙུགས་ནས་ལབ་པ་ལྟ་བུ་ལ་ཚིག་རྩུབ་དང་ཚིག་ངན་སྨྲ་བ་ཞེས་གསུངས་ཀྱི་ཡོད། དེ་ཡང་སྤྱིར་བཏང་ཤིན་ཏུ་མཚང་འབྲུ་ས་དེ་སྡུག་ཆགས་འདྲ་པོ། འགྲོ་བ་མང་པོ་འདུས་པའི་དབུས་ཏེ་མི་མང་པོའི་དཀྱིལ་ལྟ་བུར་མ་ཡིན་བར། ལྐོག་ཏུ་ལབ་ན་དེ་ལ་ཁྱད་པར་ཏོག་ཙམ་ཡོད་ཀྱང་དེ་ལྟ་བུ་མ་ཡིན་པ། འགྲོ་བ་མང་པོ་འདུས་པའི་དབུས་སུ་ཚང་མས་གོ་རྒྱུ་ཡོད་པ་ཚང་མས་ཤེས་རྒྱུ་ཡོད་པ། དངོས་སུ་འགའ་ཞིག་གིས་ང་རང་གི་མཚང་ནས་འབྲུ་ཞིང༌། ང་རང་ལ་སྐྱོན་གང་ཡོད་པ་དེ་དངོས་སུ་མི་མང་པོའི་དཀྱིལ་དུ་ལབ་ནས་མཚང་ནས་འབྲུ་ཞིང༌། ཚིག་ངན་པ་ཚིག་རྩུབ་མོ་དེ་འདྲ་ཞིག་ལབ་བྱུང་ན་ང་རང་ཚོ་སུ་ཡིན་ན་ཡང་སོ་སོ་སྐྱེ་བོ་ཡིན་པའི་ཕྱིར་ན་དེ་ལ་ཞེ་སྡང་སྐྱེས་ཀྱི་རེད། མི་མང་པོའི་དཀྱིལ་དུ་ཁྱད་གསོད་བྱས་པ་དང་མཚང་འབྲུ་བྱས་པ་ལ་བརྟེན་ནས་ཞེ་སྡང་སྐྱེ་རྒྱུ་རེད། དེ་སོ་སོ་སྐྱེས་བུ་ཐ་མལ་པའི་ལུགས་སྲོལ་ལྟ་བུ་རེད། 
\b
ཡང་སྐབས་སྐབས་ལ་ང་རང་ལ་མི་མང་པོའི་དབུས་སུ་མི་དེས་མཚང་ནས་བྲུས་ཞིང་སྐྱོན་སྨྲ་ན། དེ་ལ་ང་རང་གིས་ཕར་ལན་རྩུབ་པོ་ལྟ་བུ་དང་སྡུག་པོ་འདྲ་བ་ཞིག་མ་བརྒྱབ་ན་མི་གཞན་དག་གིས་ང་ལ་ངན་བཤད་བྱ་རེད་སྙམ་པའི་འཇིགས་སྐྲག་ལྟ་བུ་དང༌། ངོ་ཚ་བ་འདྲ་པོ་ཡོང་སྲིད་ཀྱི་རེད། འོན་ཀྱང་ངོ་ཚ་དགོས་པ་དང་འཇིགས་སྐྲག་སྐྱེས་དགོས་པ་གང་ཡང་མེད། རང་ཉིད་ཉོན་མོངས་པ་ཞེ་སྡང་དང༌། ང་རྒྱལ་དང༌། ཕྲག་དོག་གི་དབང་དུ་མི་ཤོར་བ་དེ་ཧ་ཅང་གལ་ཆེན་པོ་ཡིན་པས། ཚུར་ལ་མཚང་བྲུས་ན་ཕར་ལ་མཚང་མི་འབྲུ་བ། ཚུར་ལ་ཚིག་ངན་སྨྲ་ན་ཕར་ལ་ཚིག་ངན་མི་སྨྲ་བ། དེ་ལ་དགེ་བའི་བཤེས་ཀྱི་འདུ་ཤེས་ཀྱིས། གཅིག་བྱས་ན་རང་ཉིད་ལ་སྐྱོན་དེ་ཡོད་སྲིད། སྐྱོན་དེ་ཡོད་པ་ལ་ཁྱེད་རང་ལ་སྐྱོན་དེ་འདུག་ཟེར་ན་ང་རང་ལ་དགེ་བའི་གྲོགས་སམ་དགེ་བའི་བཤེས་གཉེན་ལྟ་བུ་ཞིག་རེད། རང་ཉིད་སྐྱོན་དེའི་དབང་དུ་ཤོར་ཉེན་ཡོད་པ་དེ། ཁོ་རང་གིས་རང་གི་སྐྱོན་དེ་བརྗོད་འོང་དུས་ང་རང་སྐྱོན་དེའི་དབང་དུ་མ་ཤོར་བ་བྱེད་པ་དེ་ཧ་ཅང་གལ་ཆེན་པོ་རེད། བཀའ་དྲིན་ཆེན་པོ་རེད། ཡག་པོ་རེད་བསམ་དགོས་པ་དང༌། ཡང་གལ་ཏེ་རང་ལ་སྐྱོན་དེ་མེད་བཞིན་དུ་ཁོ་རང་གིས་སྐྱོན་དེ་འདུག་ཟེར་ནས་ལབ་པ་དེ་ལ་ཡང་རང་ཉིད་ཞེ་སྡང་སྐྱེ་དགོས་དོན་ཡོད་མ་རེད། རང་ལ་དངོས་སུ་སྐྱོན་དེ་མེད་ན་ཡང་མ་འོངས་པ་ལ་སྐྱོན་དེ་འབྱུང་རྒྱུའི་ཉེན་ཁ་ཡོད་རེད། དེ་ལ་སྐྱོན་དེ་ཡོད་ས་རེད་ཟེར་ནས་ལབ་ཡོང་དུས། རང་ལ་སྐྱོན་དེ་མ་འོངས་པ་ལ་མི་འབྱུང་བའི་ཐབས་དེ་དྲན་པ་དང་ཤེས་བཞིན་བག་ཡོད་པ་བྱེད་དགོས་ཀྱི་འདུག་སྙམ་པའི་འདུ་ཤེས་སྐྱེ་བར་བྱ་དགོས་པ་ཡིན་པའི་ཕྱིར་ན་དེ་ལ་དགེ་བའི་བཤེས་གཉེན་གྱི་གདམས་ངག་ལྟ་བུ་རེད་སྙམ་པའི་འདུ་ཤེས་འཇོག་དགོས་སོ། །
\b
སྤྱིར་ཐོགས་མེད་ཀྱི་རྣམ་ཐར་ནང་དུ་ཡོད། ཁོང་ལ་དངུལ་ཆུ་ཟེར་དོན་ནི་ཁོང་གི་བཞུགས་ས་དང་ས་སྐྱ་ལ་ཞེས་པ་འདིའི་བར་ལ་ཁོང་སྐབས་སྐབས་ལ་ཡར་མར་ཕེབས་ཀྱི་ཡོད། སྐབས་ཤིག་ལ་ཆེན་པོ་ཞིག་ཏུ་ཇག་པ་ཞིག་ཐུག ཁོང་ལ་འཁོར་མང་པོ་ཡོད་རེད་དེ་ཡིན་ན་ཡང་ཁོང་ཚོའི་ཅ་ག་ཚང་མ་ཇག་པ་མང་པོས་བཅོམ་སོང་བ་རེད། དེ་ནས་བཅོམ་འགྲོ་བའི་སྐབས་ལ་ཁོང་ཚོས་ཅ་ལག་དེ་ཚོ་ཕར་རྡོག་རྡོག་བྱས་ནས་འཁུར་རྒྱུའི་གྲ་སྒྲིག་བྱེད་པའི་སྐབས་སུ། ཇག་པ་གཅིག་གིས་གྲི་སར་བཞག་པ་དེ་གྲྭ་པ་གཅིག་གིས་ག་ལེར་གྲི་དེ་ཚུར་བླང་དུས་དེ་ལ་ཐོགས་མེད་ཁོ་རང་གིས་གྲི་དེ་གཟིགས་པ་རེད། ཨ་ད་ཁྱེད་རང་ནོར་འཁྲུལ་ཆེན་པོར་འགྲོ་གི་ཡོད། གྲི་དེ་ཚུར་ལེན་ན་ནོར་འཁྲུལ་ཆེན་པོ་འབྱུང༌། གྲིས་འཁྲུག་པ་བརྒྱབ་ཀྱི་རེད། གྲི་དེ་ཕར་ཞོག་དགོས་གསུངས་སོ། །དཔེ་དེ་བཞིན་ཕར་དེ་ལ་དགེ་བའི་བཤེས་གཉེན་གྱི་འདུ་ཤེས་དང་གུས་པས་འདུད་པ་རྒྱལ་སྲས་ལག་ལེན་ཡིན་ནོ། །
\b
\v 18 དྲིན་ལན་ལོག་འཇལ་ལམ་དུ་འཁྱེར་བ་ནི། ཞེས་གསུངས་ཏེ། དེའི་རྗེས་སུ་དོན་ཚན་བཅུ་དྲུག་པ་རེད། དེ་ཡང་ང་རང་གིས་ཧ་ཅང་ཡག་པོས་གཅེས་པར་བསྐྱངས་པའི་མིས་ང་རང་ལ་དགྲ་བཞིན་དུ་ལྟ་བར་བྱེད་མཁན་དེ་འདྲ་སྐབས་སྐབས་ལ་ཡོང་སྲིད་ཀྱི་ཡོད་རེད། ང་རང་ལ་དགྲ་བཞིན་དུ་ལྟ་མཁན་དེ་ང་རང་གིས་ཕར་ལ་བྱམས་པོ་བྱེད་མ་མྱོང་བ་རང་གཞན་གྱི་ཕ་མ་སྤུན་ཉེ་ཡིན་པ་ལྟར་དང༌། ཡང་ཁ་ཤས་ང་རང་གིས་ཏོག་ཙམ་གནོད་པ་བྱས་བཞག་པ་ལྟ་བུས་རང་ལ་དགྲ་བཞིན་དུ་བལྟས་ན་ཡང་དེ་ལ་མ་འོས་པ་འདྲ་བ་མེད་མོད། འོན་ཀྱང་དེ་ལྟ་བུ་མ་ཡིན་པར་ང་རང་གིས་ཧ་ཅང་བྱམས་ཤིང་གཅེས་པར་བསྐྱངས་པའི་མིས་ང་རང་ལ་ཚུར་དགྲ་བཞིན་དུ་བལྟས་པ་དེ་ནི་ཤིན་དུ་མ་འོས་པ་ཡིན་སྙམ་ནས་ཞེ་སྡང་དང་འཁོན་འཛིན་ལྟ་བུ་སྐྱེས་པ་མིན་པ། དཔེར་ན་ནད་ཀྱིས་བཏབ་པའི་བུ་ལ་མ་བཞིན་དུ། བུ་གཅིག་པོར་ན་ཚས་བཏབ། བུ་དེ་ཡང་སྨྱོས་པ་དང༌། ཡང་ན་ན་ཚའི་དབང་གིས་ཁོང་ཁྲོ་བྱས་པ་དང༌། ཚིག་རྩུབ་བགྲང་བ་དང༌། སྨྱོས་ནས་རྡུང་རྡེག་བྱེད་པ་ལྟ་བུ་བྱས་རུང་ཨ་མ་དེ་ཡིས་དེ་ལ་ཁོང་ཁྲོ་དང་འཁོན་འཛིན་འདྲ་པོ་རྩ་བ་ནས་སྐྱེས་ཀྱི་མ་རེད། ཁོང་ཁྲོ་དང་འཁོན་འཛིན་འདྲ་པོ་མི་སྐྱེ་བར་མ་ཟད། བུ་འདིའི་སེམས་སྨྱོན་པའི་དབང་དུ་ཤོར་བས་བརྡུང་བ་སོགས་བྱེད་པ་ཡིན་སྙམ་ནས་དེ་ལ་སྙིང་རྗེ་སྐྱེས་པ་དང༌། ཡང་ན་ན་ཚ་མ་བཟོད་པས་ཚིག་རྩུབ་དང་ཁོང་ཁྲོ་བཟོས་པ་རེད། དེ་ལ་ཚིག་རྩུབ་ཀྱི་ལན་ལ་ཚིག་རྩུབ་མི་སྨྲ། ཁོང་ཁྲོ་ཟ་བའི་ལན་ལ་ཁོང་ཁྲོ་མི་སྐྱེས་ཤིང་བུ་འདི་ནད་ཀྱིས་བཏབ་ནས་འདི་ལྟ་བུ་གྱུར་པ་རེད་སྙམ་ནས་ལྷག་པར་བརྩེ་བ་བྱེད་ཀྱི་རེད། དཔེ་དེ་བཞིན་དུ་བྱང་ཆུབ་སེམས་དཔའ་རྒྱལ་བའི་སྲས་པོ་དེས་ཀྱང་ད་ང་རང་གིས་སྔོན་མ་ཕར་གཅེས་པར་བསྐྱངས་པ་རེད། ཚུར་ལ་དགྲ་བཞིན་བལྟས་ཀྱང་དེ་ཁོ་རང་ཉོན་མོངས་པའི་དབང་དུ་ཤོར་བ་དང་ཁོ་རང་གཏི་མུག་མི་ཤེས་པའི་དབང་དུ་ཤོར་བ་རེད་སྙམ་པ་མ་གཏོགས། འདིས་ང་རང་ལ་མ་འོས་པ་དང་མ་དགའ་པ་ཞིག་བྱས་བྱུང་བསམ་པའི་ཁོང་ཁྲོ་མི་བྱེད་པར་ཕར་ལ་ཤིན་ཏུ་བརྩེ་བར་བྱེད་པ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན་ནོ། །
\b
\v 19 བརྙས་ཐབས་བྱེད་པ་ལམ་དུ་འཁྱེར་བ་ནི། ཞེས་གསུངས་ཏེ། དཔེ་དེ་བཞིན་ད་ལྟ་ང་རང་གིས་བརྩེ་བར་བསྐྱངས་བའི་མིས་བརྙས་བཅོས་བྱེད་པ་ལྟ་བུ་དང༌། ཕྱི་རོལ་ང་རང་དང་ཧ་ཅང་འབྲེལ་བ་མེད་པའི་མིས་བརྙས་བཅོས་བྱེད་པ་དེ་ལམ་དུ་འཁྱེར་བ་རེད། དེ་ཡང་སྤྱིར་བཏང་རང་དང་མཉམ་པའམ་དམན་པའི་སྐྱེས་བུ་དེས་རང་ལས་ཁྱད་པར་དུ་འཕགས་ཚུལ་གྱིས་བརྙས་ན་དེ་ལ་ཧ་ཅང་ཁོང་ཁྲོ་སྐྱེ་མོད། ང་རང་དང་ཡོན་ཏན་མཉམ་པ་ལོངས་སྤྱོད་མཉམ་པ་རིགས་རུས་མཉམ་པའམ། ཡང་ན་རང་ལས་དམན་པ་རང་ལས་ཐབས་སྐྱོ་བོ་རང་ལས་ཡོན་ཏན་ཆུང་བ་རང་ལས་སྐྱོན་མང་བའི་སྐྱེ་བོ་ཁོ་རང་ལ་ང་རྒྱལ་ཤུགས་ཆེན་པོ་ཡོད་པ། དེའི་དབང་གིས་ང་རང་ལ་ཡོན་ཏན་ཡོད་པའི་འདུ་ཤེས་མེད་པ། སྐྱོན་མེད་པའི་འདུ་ཤེས་མེད་པར་བརྙས་བཅོས་བྱས་ན། དེ་ལ་ང་རང་ཚོས་དུས་རྒྱུན་དུ་ཡིན་ན་ང་རང་དང་མཉམ་པ་རེད་མ་གཏོགས། ཁོ་རང་ང་ལ་བརྙས་པ་བྱེད་དོན་མེད་སྙམ་ནས་ཁོང་ཁྲོ་དང་ཕྲག་དོག་བྱེད་པ་ལྟ་བུ་ཡོང་སྲིད་ཀྱི་རེད། 
\b
རང་ལས་དམན་པ་སྐྱོན་མང་པོ་ཡོད་པ་དང་ཡོན་ཏན་ཉུང་ཉུང་ཡོད་པ་འདི་ལྟ་བུ་ཞིག་ཡིན་ཡང་ང་ལ་བརྙས་བཅོས་བྱེད་ཀྱི་འདུག་སྙམ་པའི་དམིགས་བསལ་ཁོང་ཁྲོ་དང༌། ཕྲག་དོག་དང༌། ང་རྒྱལ་ལ་སོགས་པ་ཡོང་གི་རེད། འོན་ཀྱང་དེ་ལྟ་བུ་བྱས་ན་ཡང་ང་རང་གིས་བྱང་ཆུབ་སེམས་དཔའི་སྤྱོད་པ་ཉམས་སུ་ལེན་པའི་སྐབས་སུ་དེ་ལ་ཁོང་ཁྲོ་དང་ང་རྒྱལ་དང་ཕྲག་དོག་ལ་སོགས་པ་མི་བྱེད་པར། བླ་མ་བཞིན་དུ་ཁོ་རང་ལ་ཡོན་ཏན་འདི་ལྟ་བུ་ཞིག་ཡོད་རེད། ཡག་པོ་རེད་སྙམ་པ་ལྟ་བུ་མ་གཏོགས་ང་རང་ལས་དམན་པ་རེད། ང་རང་དང་མཉམ་པ་རེད་བསམ་པའི་འདུ་ཤེས་མེད་པར་བླ་མ་བཞིན་དུ་གུས་པས་བདག་ཉིད་ཀྱི་སྤྱི་བོར་ལེན་དགོས། ཁོ་རང་གིས་བརྙས་བཅོས་བྱེད་འོས་པ་ལྟ་བུ་དང་རང་ལས་ཁྱད་པར་དུ་འཕགས་པ་ལྟ་བུ་ཡིན་པར་བརྩིས་ནས་སྤྱི་བོར་ལེན་པར་བྱེད་པ་དེ་ནི་བྱང་ཆུབ་སེམས་དཔའ་རྣམས་ཀྱི་ལག་ལེན་བྱེད་དགོས་པ་ཡིན་ནོ། །ཞེས་པའི་དོན་ཚན་རྣམ་པ་དྲུག་པོ་དེས། གཞན་གྱིས་རང་གི་ལོངས་སྤྱོད་ལ་གནོད་པ་དང་ལུས་ལ་གནོད་པ། སྙན་གྲགས་ལ་གནོད་པ། བརྙས་བཅོས་བྱེད་པ་ལ་སོགས་པ་ཕ་རོལ་པོ་གཞན་གང་ཞིག་གིས་ཀྱང་རང་དང་མཉམ་པ་དང་དམན་པ། ཐ་ན་རང་གིས་བརྩེ་བས་བསྐྱངས་པ་ག་འདྲ་ཞིག་ཡིན་ན་ཡང་རུང་ཏེ། གཞན་གྱིས་རང་ལ་མ་འོས་པར་བྱས་པ་དང་ཀུན་སློང་མ་རུང་པ་བྱས་པ། སྤྱོད་པ་ངན་པ་བྱས་པ་དེ་རྣམས་ཀྱི་རིགས་སུ་གཏོགས་པ་ཐམས་ཅད་ལ་དེའི་ལན་དུ་ང་རང་གིས་ཞེ་སྡང་མི་སྐྱེ་བ་དང༌། གནོད་སེམས་མི་བྱེད་པ་དང་བྱམས་པ་དང་སྙིང་རྗེ་དང་བཟོད་པ་ལ་སོགས་པ་གཙོ་བོར་བྱས་ནས་གནོད་པ་དེ་དང་དུ་ལེན་པ། དེ་ལ་གུས་པ་སྐྱེས་པ་དང༌། ང་རྒྱལ་སྤངས་པ་དང༌། བརྩེ་བ་དང་བྱམས་པ་སྒོམ་པ་དང༌། བཟོད་པ་སྒོམ་པའོ། །
\b
\v 20 རྒུད་པ་ལམ་དུ་འཁྱེར་བ་ནི། ཞེས་གསུངས་ཏེ། འདི་མན་ཆད་ཀྱི་དོན་ཚན་བཞི་དེ་རང་ལ་རང་བཞིན་གྱིས་གནོད་པ་བྱུང་བའི་སྐབས་སུ་སྤོབས་པ་ཞུམ་པ་ལ་སོགས་པ་མི་བྱེད་པར་རང་གི་སྙིང་སྟོབས་སྐྱེད་པར་བྱས་ནས་བྱམས་པ་དང་སྙིང་རྗེ་སྐྱེད་ཅིང་གཞན་ལ་ཕན་སེམས་སྐྱེ་བར་བྱེད་པ་བསྟན་པ་རེད། དང་པོ་དེ་འཚོ་བས་ཕོངས་ཤིང་ཟེར་བ་ནི་ང་རང་དུས་རྒྱུན་དུ་ལོངས་སྤྱོད་མེད་པ་འཚོ་བ་ཤིན་ཏུ་ཕོངས་པ། ཤིན་ཏུ་དབུལ་བ། དེ་བཞིན་དུ་ང་རང་ལ་དུས་རྟག་ཏུ་མིས་བརྙས་བཅོས་བྱེད་པའམ་མི་སྐད་གྲགས་ཅན་ནམ་མི་སྙན་གྲགས་ཅན་ལྟ་བུ་མ་ཡིན་པར་མིས་རྟག་ཏུ་བརྙས་པ། མི་ཐབས་ཆག་ལྟ་བུ་ཞིག་ལ་རྩི་བ། དེ་འདྲ་ཡིན་པའི་སྐབས་དང་འཚོ་བས་ཕོངས་པ་ཙམ་དུ་མ་ཟད་ཚབས་ཆེན་པོ་བཟོད་པར་དཀའ་བའི་ན་ཚ་མི་འདྲ་བས་མནར་ནས་སྡུག་བསྔལ་བྱུང་བའི་སྐབས་དང༌། གདོན་གྱིས་བཏབ་ཟཻར་བ་ནི། གཞན་གྱི་གནོད་པ་འདྲ་པོ་ཞིག་གི་དབང་གིས་རང་ལ་མཐོང་སྣང་མི་འདྲ་བ་དང༌། སེམས་ཀྱི་བསམ་བློ་གཏོང་སྟངས་མི་འདྲ་བ། སེམས་ཀྱི་མཐོང་སྣང་མི་འདྲ་བ་དེ་འདྲ་བྱུང་བའི་སྐབས་ཡིན་ན་ཡང་འདྲ། དེ་འདྲའི་ནད་རིགས་མི་འདྲ་བ་གང་འདྲ་བྱུང་ན་ཡང་དེ་ལ་ང་རང་ཚོས་དུས་རྒྱུན་དུ་དེ་འདྲ་བྱུང་བའི་སྐབས་ལ་སེམས་ཀྱི་སྤོབས་པ་ཞུམ། ང་རང་གིས་ང་རང་ལ་བརྙས་བཅོས་བྱེད། རང་གི་སྙིང་སྟོབས་མེད་པ་ཆགས། ང་རང་གི་དམ་པའི་ཆོས་སྒྲུབ་འདོད་ཀྱི་བློ་མེད་པར་ཆགས། ང་རང་གིས་འཇིག་རྟེན་གི་བྱ་བ་སྒྲུབ་ཐུབ་པའི་སྤོབས་པ་ཡང་ཉམས། སེམས་ཤིན་དུ་ཞུམ་པ་ལ་འགྲོ་གི་ཡོད། 
\b
ཡིན་ན་ཡང་དེ་ལྟ་བུ་མ་ཡིན་པར་ང་རང་ལ་དེ་འདྲའི་སྐྱོ་པོ་བྱུང་བའི་སྐབས་དང་སྡུག་པོ་བྱུང་བའི་སྐབས་སུ་ང་རང་དཔེས་སྡུག་པོ་བྱུང་གི་ཡོད་རེད། ང་རང་དཔེས་སྐྱོ་པོ་བྱུང་གི་ཡོད་རེད། ང་རང་ལ་མ་འོས་པའི་ན་ཚ་ཡོང་གི་ཡོད་རེད། གདོན་གྱིས་བཏབ་པ་སོགས་དེ་དག་བྱུང་ན་ང་རང་ལ་ཧ་ཅང་ཡག་པོ་རེད་བསམ་དགོས། ང་རང་ལ་སྡུག་པོ་འདི་འདྲ་བྱུང་བ་དེ་ལ་བརྟེན་ནས་འགྲོ་བ་སེམས་ཅན་ཐམས་ཅད་ཀྱི་སྡིག་པ་བསགས་པའི་འབྲས་བུ་དེ་ང་རང་ལ་སྨིན་པར་ཤོག་སྙམ་པ་དང༌། འགྲོ་བ་སེམས་ཅན་ཐམས་ཅད་ཀྱི་སྡུག་བསྔལ་དེ་ང་རང་གི་སྟེང་དུ་ཡོང་བར་ཤོག རྒྱུ་སྡིག་པ་དང་འབྲས་བུ་སྡུག་བསྔལ་དེ་ཚོ་བདག་ལ་ཡོང་བར་ཤོག་སྙམ་ནས་བདག་ལ་ལེན་པར་བྱེད་པ་དེ་ལ་བརྟེན་ནས་ང་རང་ལ་མ་འོས་པ། ང་རང་ལ་སྐྱོ་བོ་ཞིག་ཡོང་གི་འདུག་སྙམ་པའི་ཞུམ་པ་མེད་པ། སྙིང་སྟོབས་བསྐྱེད་ནས་སེམས་ཅན་ཐམས་ཅད་ཀྱི་སྡུག་བསྔལ་དེ་ང་རང་ལ་སྨིན་པར་ཤོག་སྙམ་ནས་སྨོན་པར་བྱེད་པ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་དགོས་པ་ཡིན་ནོ། །
\b
ད་ལྟ་སྤྱིར་བཏང་གིས་ང་རང་ཚོ་ལ་གནས་ཚུལ་མ་འདྲ་བ་ཡོང་གི་ཡོད་རེད་ལ། གནས་ཚུལ་མི་འདྲ་བ་ཡོང་བའི་སྐབས་སུ་སྐབས་སྐབས་ལ་གནས་ཚུལ་སྐྱོ་པོ་དང༌། གནས་ཚུལ་ཐབས་སྡུག་པོ། བྱང་ཆུབ་སེམས་དཔའི་སེམས་ཉམས་པ་དང༌། ཉོན་མོངས་པའི་དབང་དུ་འགྲོ་བ་ལ་སོགས་པ་ཡོང་སྲིད་ཀྱི་རེད་ལ། དེ་ལ་མི་གཏོང་བའི་ཐབས་དེ་ཡང་སྐབས་སྐབས་ལ་ཐབས་སྐྱོ་པོ་ཤ་སྟག་ལ་འགྲིགས་ཀྱི་རེད་པས་ཟེར་ན་དེ་ཡང་ཚད་ཀྱི་མ་རེད་ལ། བར་དགོས་པ་དེ་སྐབས་སྐབས་ལ་དཔེ་མི་སྲིད་པ་ཡག་པོ་ཡོང་སྲིད་ཀྱི་རེད། ཡག་པོ་ཡོང་བའི་སྐབས་ལ་ཡང་ང་རང་ལ་ཉོན་མོངས་པ་མང་པོ་ཅིག་དང་བྱང་ཆུབ་ཀྱི་སེམས་ཉམས་པ། བྱང་ཆུབ་སེམས་དཔའི་སྤྱོད་པ་ལས་ཉམས་པ་ཡོང་སྲིད་ཀྱི་ཡོད་རེད་ལ། དེའི་དབང་དུ་བཏང་ཉེན་གྱི་མ་རེད།
\b
\v 21 འབྱོར་བ་ལམ་དུ་འཁྱེར་བ་ནི། ཞེས་གསུངས་པ་དེ་ལ་ཡག་པོ་གང་འདྲ་ཡོང་གི་རེད་ཟེར་ན་སྐབས་སྐབས་ལ་ང་རང་དཔེས་སྙན་གྲགས་ཆེན་པོ། སྙན་པར་གྲགས་ཤིང་མི་གང་གས་དཔེ་མི་སྲིད་ཡག་པོ་རེད། རྩ་ཆེན་པོ་རེད། ཁྱད་པར་དུ་འཕགས་པ་རེད་ཟེར་མཁན་དེ་འདྲ་ཡོང་སྲིད་ཀྱི་རེད། དེ་ནས་དེའི་སྐབས་སུ་འགྲོ་བ་མང་པོས་དཔེ་གུས་པ་ཆེན་པོ་བྱས་ཏེ་མི་དེ་རྩ་ཆེན་པོ། ཁྱད་པར་དུ་འཕགས་པ་རེད་བསམ་སྟེ་སྤྱི་བོར་བཏུད། སྙན་གྲགས་དང་ལྡན་པ་དང༌། གུས་བཀུར་བྱེད་པ་དེ་འདྲ་ཡོང་སྲིད་ཀྱི་རེད་ལ། ཡང་དེ་བཞིན་དུ་ལོངས་སྤྱོད་ཀྱི་དབང་དུ་བྱེད་ན་རྣམ་ཐོས་བུའི་ནོར་དང་འདྲ་བ་དཔེ་མི་སྲིད་པའི་འབྱོར་པ་ཆེན་པོ་ཡོང་སྲིད་ཀྱི་རེད། སྙན་གྲགས་ཆེན་པོ་བྱུང་བའི་སྐབས་ལ་ཡང་ང་རྒྱལ་དང་ལྡན་པ་དང༌། ང་དཔེ་མི་གང་གས་གུས་བཀུར་བྱེད་པའི་སྙན་གྲགས་ཆེན་པོ་ཞིག་རེད། སུ་ལ་ཡང་བརྟེན་དགོས་ཀྱི་མ་རེད་བསམ་པའི་ང་རྒྱལ་དང༌། ཁེངས་པ་རྒྱགས་པ་འདྲ་པོ་ཡོང་སྲིད་ཀྱི་རེད། དེའི་སྐབས་སུུ་ང་རྒྱལ་དང་རྒྱགས་པའི་དབང་དུ་བཏང་ཉེན་གྱི་མ་རེད། དེ་བཞིན་དུ་ལོངས་སྤྱོད་ཀྱི་དབང་དུ་བྱེད་ན་དཔེ་ལོངས་སྤྱོད་ཆེན་པོ་ཐོབ་ནས་རང་སེམས་ཁེངས་ནས་སུ་ལ་ཡང་འཇིགས་དགོས་པ་དང༌། སྐྲག་དགོས་པ་ཡོད་མ་རེད་བསམ་ནས་ང་རྒྱལ་དང་ཁེངས་པ་ཡོང་སྲིད་ཀྱི་རེད་ལ། ང་རྒྱལ་དང་ཁེངས་པ་དེ་སྐྱེས་ན་དེ་ལ་བརྟེན་ནས་བྱང་ཆུབ་ཀྱི་སེམས་ཉམས་པ་དང༌། བྱང་ཆུབ་སེམས་དཔའི་སྤྱོད་པ་ལས་ཉམས་པ་ཡོང་སྲིད་ཀྱི་ཡོད་རེད་ལ། དེ་ཡི་དབང་དུ་བཏང་ཉེན་གྱི་མ་རེད། 
\b
དེ་འདྲ་བྱུང་བའི་སྐབས་ལ་ཡང་དྲན་པ་དང་ཤེས་བཞིན་དེ་ཡག་པོ་བསྟེན་དགོས་ཀྱི་ཡོད་རེད། དྲན་པ་དང་ཤེས་བཞིན་དེ་བསྟེན་པའི་ཐབས་ལ་གང་འདྲ་རེད་ཟེར་ན་དེའི་གནས་ཚུལ་དེ་ཡག་པོ་ཤེས་དགོས་ཀྱི་ཡོད་རེད། དེ་ནས་ང་རང་ལ་སྙན་གྲགས་ཕུན་སུམ་ཚོགས་པ་བྱུང་བའི་སྐབས་ལ་ཡང་སྲིད་པ་འཁོར་བ་འདི་ལ་དཔལ་འབྱོར་དང༌། ལོངས་སྤྱོད་དེ་སྐབས་སྐབས་ལ་ཡོང་སྲིད་ཀྱི་ཡོད་རེད་དེ་ཡིན་ན་ཡང་དེ་ལ་སྙིང་པོ་ཞེ་དྲག་ཡོད་མ་རེད༌། དེ་མི་རྟག་པ་རེད། དེ་ལ་ཕན་ཐོགས་ཆེན་པོ་ཡོང་གི་མ་རེད་བསམ་པའི་སྙིང་པོ་མེད་པ་ལ་གཟིགས་པ་དང༌། ང་རང་ལ་ཏོག་ཙམ་ཏོག་ཙམ་ཡོང་བ་དེའང་དགོས་པ་ཡོད་མ་རེད་བསམ་ནས་དེ་ལ་ཁེངས་པ་མེད་པ་བྱེད་དགོས་ཀྱི་རེད། དེ་བཞིན་དུ་ལོངས་སྤྱོད་ཕུན་སུམ་ཚོགས་པ་རྣམ་ཐོས་ཀྱི་བུའི་ནོར་དང་འདྲ་བ་བྱུང་བ་ཡང་བསགས་པའི་མཐའ་མ་འཛད་འགྲོ་བ་ལྟ་བུ་ཞིག་རེད། འདུས་པའི་མཐའ་མ་འབྲལ་འགྲོ་བ་ཞིག་རེད་བསམ་ནས་སྲིད་པའི་དཔལ་འབྱོར་ལ་སྙིང་པོ་ཞེ་དྲག་མེད་པར་གཟིགས་ནས། ང་རྒྱལ་དང༌། ཁེངས་པ་རང་བཞིན་གྱིས་འཇོམས་ཐུབ་པ་དང༌། ང་རྒྱལ་དང་ཁེངས་པ་གཅེས་མ་ཤོར་བ། ང་རང་གི་སེམས་ཤིན་ཏུ་ཞི་བ་དང༌། དུལ་བ་དང༌། ལྷོད་པ་དང༌། ང་རང་གི་སྙན་གྲགས་ལ་བརྟེན་ནས་བྱང་ཆུབ་སེམས་མ་ཉམས་པ། དེ་བཞིན་དུ་ལོངས་སྤྱོད་ལ་བརྟེན་ནས་བྱང་ཆུབ་ཀྱི་སེམས་མ་ཉམས་པ། སྙན་གྲགས་ལ་བརྟེན་ནས་བྱང་ཆུབ་སེམས་དཔའི་སྤྱོད་པ་ལས་མ་ཉམས་པ། ལོངས་སྤྱོད་ལ་བརྟེན་ནས་བྱང་ཆུབ་སེམས་དཔའི་སྤྱོད་པ་ལས་མ་ཉམས་པར་བྱེད་པ་ནི་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན། 
\b
གཉིས་པ་དེས་ང་རང་ལ་འབྱོར་པ་དང་རྒུད་པ་གཉིས་ཡོད་པ་རེད་ལ། འབྱོར་པའི་སྐབས་སུ་འབྱོར་པ་དང་ལྡན་ཤེས་དགོས་པ། རང་གཞན་ལ་མ་གནོད་པ། རྒུད་པ་བྱུང་ཡང༌། རྒུད་པ་ལ་རྒུད་ཤེས་པ། རྒུད་པ་ལ་བརྟེན་ནས་རང་གཞན་ལ་མ་གནོད་པ། ང་རང་གི་ལམ་མ་ཉམས་པ་བྱེད་དགོས་ཀྱི་ཡོད་རེད། འདི་འོག་གི་ཚིགས་སུ་བཅད་པ་གཉིས་པོ་དེ་གཙོ་ཆེ་བ་ནང་གི་ཀུན་སློང་དེ་རེད། ནང་གི་ཀུན་སློང་ནང་ནས་ཀྱང་གཙོ་ཆེ་ཤོས་འདྲ་པོ་དེ་ནི་ཞེ་སྡང་དང་འདོད་ཆགས་གཉིས་ཀྱིས་ང་རང་གི་བྱང་ཆུབ་སེམས་དཔའི་ཀུན་སློང་ལ་སྐྱོན་བཏང་བ་དང༌། བྱང་ཆུབ་སེམས་དཔའི་སྤྱོད་པ་ལ་སྐྱོན་བཏང་བ་དེ་འདྲ་ཡོང་གི་ཡོད་རེད་ལ། དེ་དུས་སྐྱོན་མ་བཏང་བ་ཡག་པོ་ཞིག་དང༌། ཉོན་མོངས་པ་དེ་ཚོ་འདུལ་ཐུབ་པ་ཞིག་བྱེད་དགོས་ཀྱི་ཡོད་རེད།
\b
\v 22 ཞེ་སྡང་ལམ་དུ་འཁྱེར་བ་ནི། ཞེས་གསུངས་པའི་དོན་ཚན་ཉི་ཤུ་པ་དེ་ཞེ་སྡང་རེད་ལ། དེ་ལ་ནང་གི་ཞེ་སྡང་དགྲ་པོ་མ་བཏུལ་ན། །ཟེར་བ་དེ། གཙོ་ཆེ་ཤོས་ལྟ་བུ་དེ་ནི་ང་རང་ལ་ཞེ་སྡང་སྐྱེས་པའི་སྐབས་སུ་ཞེ་སྡང་དེ་ང་རང་གི་ནང་གི་དགྲ་འདྲ་བོ་རེད། དེ་ཕར་ཡིན་གཅིག་མིན་གཅིག་མགོ་མནན་ནས་བཏུལ་ན་ཕྱི་ཡི་དགྲ་བོ་དེ་ཞེ་དྲག་ཡོང་གི་ཡོད་མ་རེད་ལ། ནང་གི་ཞེ་སྡང་དགྲ་བོ་དེ་མ་ཐུལ་ན་ཕྱི་རོལ་གྱི་དགྲ་བོ་ལ་འཁྲུག་པ་བརྒྱབ་ནས་ཕར་དགྲ་བོ་དེར་སྡུག་པོ་བཏང་བ་དང༌། དགྲ་བོ་དེ་ཐུལ་ནས་དགྲ་བོ་མང་པོ་བསད་པ་དང༌། དགྲ་བོ་མང་པོ་ཆམ་ལ་ཕབ་པ་ལ་སོགས་པ་ལྟ་བུ་བྱས་ན་ཡང་ཞེ་དྲག་ཕན་གྱི་ཡོད་མ་རེད། དཔེར་ན་ང་རང་གིས་ཕྱིའི་དགྲ་བོ་གཅིག་བསད་ན། དགྲ་བོ་དེ་བསད་པ་ལ་བརྟེན་ནས་དེའི་གཉེན་དང༌། བཤེས་དེ་ཚོ་གང་ག་དགྲ་བོར་ཆགས་པ་རེད། དང་པོ་དགྲ་བོ་གཅིག་བཏུལ་བ་ལ་བརྟེན་ནས། དགྲ་བོ་གསུམ་ཙམ་འཕེལ་འགྲོ་གི་རེད། དེ་ནས་དགྲ་བོ་གསུམ་དེ་བཏུལ་ན། དེ་ནས་འདིས་དགྲ་བོ་དྲུག་ཙམ་ལ་འཕེལ་འགྲོ་བ་རེད་ལ། དེ་ནས་དགྲ་བོ་དེ་ག་ཚོད་བཏུལ་ན་ཡང་མང་དུ་མང་དུ་འགྲོ་བ་མ་གཏོགས། དགྲ་དེ་ཉུང་དུ་ཉུང་དུ་འགྲོ་ཡ་ཡོད་མ་རེད། དེའི་ཕྱིར་ན་ཕྱིའི་དགྲ་བོ་དེ་མ་བཏུལ་བ་ནང་གི་ཞེ་སྡང་གི་དགྲ་བོ་དེ་ཡིན་གཅིག་མིན་གཅིག་བཏུལ་དགོས་ཀྱི་རེད་ལ། དེའི་ཕྱིར་ན་ནང་གི་ཞེ་སྡང་གི་དགྲ་བོ་དེ་སུས་བཏུལ་གྱིས་རེད་ཟེར་ན། ནང་གི་བྱམས་པ་དང༌། སྙིང་རྗེའི་དམག་གིས་བཏུལ་ཐུབ་ཀྱི་རེད། བྱམས་པས་ཞེ་སྡང་གི་དགྲ་བོ་དེ་བཏུལ་བ་དང༌། སྙིང་རྗེས་ཞེ་སྡང་གི་དགྲ་བོ་དེ་བཏུལ་གྱི་རེད་ལ། བྱམས་པ་དང་སྙིང་རྗེ་གཉིས་པོ་དེས་རང་གི་སེམས་རྒྱུད་དེ་འདུལ་ནས་རང་གི་སེམས་རྒྱུད་ལ་ཉོན་མོངས་པ་ཞེ་སྡང་མེད་པར་བྱེད་པ་དེ་ནི་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན།
\b
\v 23 ཆགས་ཡུལ་ལམ་དུ་འཁྱེར་བ་ནི། ཞེས་གསུངས་པའི་འདོད་ཆགས་ཟེར་བ་དེ་རང་གིས་སྤྱིར་བཏང་གི་ཚེ་འདིའི་འདོད་པའི་ཡོན་ཏན་དེ་ཚོ་ལ། ང་རང་གིས་ཐེངས་གཅིག་ཙམ་ཞིག་ལོངས་སྤྱོད་ན་དེ་སྐྱིད་པོ་རེད་བསམ་པ་འདྲ་པོ་ཞིག་ཡོང་གི་རེད་དེ། ཡིན་ན་ཡང་ཚྭའི་ཆུ་འཐུང་བ་དང་འདྲ་བ་རེད། མཚོའི་ཚྭ་ཆུ་དེ་ག་ཚད་འཐུང་ན་ཡང་ཁ་སྐོམ་དུ་སྐོམ་དུ་འགྲོ་བ་དང༌། དཔེ་དེ་བཞིན་དུ། ང་རང་གིས་འདོད་ཡོན་ལ་ག་ཚད་ལོངས་སྤྱོད་ན་ཡང༌། ད་འགྲིགས་སོང་བསམ་པ་ཡོང་གི་མ་རེད་ལ། ག་ཚད་ཡིན་ན་ཡང་དེ་ལ་ཞེན་པ་ཆེ་རུ་ཆེ་རུ་འགྲོ་བ་དང༌། སྲེད་པ་འཕེལ་དུ་འཕེལ་དུ་འགྲོ་བ་རེད་ལ་དེའི་ཕྱིར་ན། འདོད་ཆགས་ཀྱི་རྗེས་སུ་འབྲང་ཡ་ཡོད་མ་རེད། འདོད་ཆགས་ཀྱི་རྗེས་སུ་འབྲང་ནས་སེམས་པ་གང་ཐུབ་དང༌། སེམས་པ་དེ་སྐྱིད་པོ་ཞིག་བྱེད་ཐུབ་པ་ཡོང་ཐུབ་ཀྱི་ཡོད་མ་རེད་ལ། དེའི་ཕྱིར་ཉོན་མོངས་པ་འདོད་ཆགས་སྐྱེས་བྱུང་ན། ཉོན་མོངས་པའི་འདོད་ཆགས་ཀྱི་རྗེས་སུ་མ་འབྲང་བ། གང་ལ་ཞེན་ཆགས་སྐྱེས་པའི་དངོས་པོ་རྣམས། །ང་རང་ལ་ཞེན་ཆགས་སྐྱེས་པའི་དངོས་པོ་དེ་རྣམས་འཕྲལ་ལ་སྤོང་བ་སྟེ། ང་རང་དེ་ལ་ཞེན་ཆགས་སྐྱེས་པ་འདུག་བསམ་པ་དེ་གནས་སྐབས་ཕར་གཡུགས། དེ་མ་ཐག་ཏུ་ཕར་གཡུགས་བཞག་ན་དེ་གཡུགས་སླ་པོ་རེད། དེའི་ཕྱིར་ན་འཕྲལ་ལ་སྤོང་བ་དེས་ཉོན་མོངས་པ་དེ་ཡར་འཕེལ་མ་བཅུག་པ་བྱེད་པ་དེ། རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱི་ལག་ཏུ་ལེན་པར་བྱ་བ་ཡིན། 
\b
འདི་གའི་ཀུན་རྫོབ་བྱང་ཆུབ་ཀྱི་སེམས་དེ་འགྲུབ་པ་རེད་ལ། ཀུན་རྫོབ་བྱང་ཆུབ་ཀྱི་སེམས་དེ་ལ། ད་ལྟ་སྤྱིར་བཏང་གི་དངོས་གཞི་བདག་གཞན་བརྗེ་བ་སྒོམ་པ་གཅིག་དང༌། དེ་ནས་རྗེས་ཐོབ་ཀྱི་དགེ་བ་རྣམ་པ་བཅུ། དེའི་ནང་ནས་དངོས་གཞི་བདག་གཞན་བརྗེ་བ་སྒོམ་པ་དེ་ཨང་གྲངས་བཅུ་གཅིག་པ་དེ་ཡིན་པ་རེད། བཅུ་གཉིས་པ་ནས་ད་ལྟ་ཉི་ཤུ་རྩ་གཅིག་པའི་བར་ལ་བཅུ་དེ་ཀུན་རྫོབ་བྱང་ཆུབ་ཀྱི་སེམས་རྗེས་ཐོབ་ཀྱི་སྐབས་སུ་རེད། རྗེས་ཐོབ་ཀྱི་སྐབས་སུ་ང་རང་ཚོ་ལ། སྐབས་སྐབས་ལ་མི་ཡིས་གནོད་པ་བསྐྱལ་བའམ་མི་གཞན་དག་གིས་གནོད་པ་སྣ་ཚོགས་བྱས་ནས་ང་རང་གི་སེམས་དེ་ཉོན་མོངས་པའི་དབང་དུ་འགྲོ་བ་ཡོང་གི་རེད་ལ། དེའི་སྐབས་སུ་ང་རང་གིས་དྲན་པ་དང་ཤེས་བཞིན། བག་ཡོད་པའི་སྒོ་ནས་བཟོད་པ་སྒོམ་ཐུབ་པ་དང༌། བྱམས་པ་སྒོམ་ཐུབ་ཡ་དང༌། སྙིང་རྗེ་སྒོམ་ཐུབ་པ་ཞིག་ཡོང་ཐུབ་ཀྱི་རེད་ལ། དེ་བཞིན་དུ་ཕྱིའི་དགྲ་བོ་མིན་ན་ཡང་ནང་གི་ལོངས་སྤྱོད་འཕེལ་འགྲིབ་ལ་བརྟེན་ནས་ཡང་སེམས་ཞུམ་པ་དང༌། སེམས་ང་རྒྱལ་སྐྱེས་པ་ཡོང་གི་རེད་ལ། དེའི་སྐབས་སུ་ཡང་སེམས་ཞུམ་པ་དང་ང་རྒྱལ་མེད་པ། སྐབས་སྐབས་ལ་ཡང་རང་བཞིན་གྱིས་ཉོན་མོངས་པ་རྒྱས་ནས། དེ་ནས་ཞེ་སྡང་དང་འདོད་ཆགས་ལ་སོགས་པ་དེ་འདྲ་ཡོང་སྲིད་ཀྱི་རེད་ལ། དེ་འདྲ་ཡོང་ན་དེ་ལ་དོན་ཚན་བཅུ་པོ་དེ་གཙོ་ཆེ་ཤོས་འདྲ་པོ་དྲན་ཤེས་སོགས་བསྟན་ནས་རང་གི་སེམས་དེ་བྱམས་པ་དང་སྙིང་རྗེ་དང་བཟོད་པ་དེ་ཚོ་མ་ཤོར་བ་ཡིན་གཅིག་མིན་གཅིག་ཐབས་ཤེས་བྱེད་དགོས་ཀྱིས་རེད་གསུངས་པ་རེད།
\b
\v 24 མཉམ་གཞག་སྤྲོས་བྲལ་འཛིན་མེད་ནི། ཞེས་གསུངས་ཏེ། སྤྱིར་རྒྱལ་སྲས་ལག་ལེན་དེ་ལ་གཙོ་ཆེ་ཤོས་ལྟ་བུ་དེ། ཀུན་རྫོབ་བྱང་ཆུབ་ཀྱི་སེམས་དང༌། དོན་དམ་བྱང་ཆུབ་ཀྱི་སེམས་རྣམ་པ་གཉིས་བསྟན་པ་དང༌། ཀུན་རྫོབ་བྱང་ཆུབ་ཀྱི་སེམས་ལ་མཉམ་བཞག་གི་སྐབས་སུ་བདག་གཞན་བརྗེ་བ་དང༌། རྗེས་ཐོབ་ཀྱི་སྐབས་སུ་དོན་ཚན་རྣམ་པ་བཅུ་ཡི་སྒོ་ནས་ཉམས་སུ་ལེན་པའི་ཚུལ་དེ་བསྟན་པ་རེད་ལ། འདི་རིང་གི་སྐབས་སུ་དོན་དམ་བྱང་སེམས་ཀྱི་སྐོར་རེད། ཀུན་རྫོབ་བྱང་ཆུབ་ཀྱི་སེམས་ཟེར་དུས་སྤྱིར་བཏང་གི་དབང་དུ་བྱས་ན་ངོ་བོ་བྱམས་པ་དང་སྙིང་རྗེ་ཡིན་པ་རེད་ལ། བྱམས་པ་དང་སྙིང་རྗེ་དེ་ཡང་སྤྱིར་བཏང་གི་བྱམས་པ་དང་སྙིང་རྗེ་མང་པོ་ཡོད་རེད་ལ། བྱམས་པ་དང་སྙིང་རྗེ་དེ་རང་དོན་ལ་འབྲེལ་བསྡད་པ་དང༌། བྱམས་པ་དང་སྙིང་རྗེ་ཁ་ཤས་ཏོག་ཙམ་ཆགས་པ་ལ་འབྲེལ་བསྡད་པ་དང༌། བྱམས་པ་དང་སྙིང་རྗེ་ཁ་ཤས་གཏི་མུག་དང་འབྲེལ་བསྡད་པ་དེ་འདྲ་མང་པོ་ཡོད་རེད་དེ་ཡིན་ན་ཡང༌། དེ་ལྟ་བུའི་ཉོན་མོངས་པ་སྐྱོན་ཅན་གྱི་ཁོངས་སུ་གཏོགས་པ་མ་ཡིན་པ། བྱམས་པ་དང་སྙིང་རྗེ་ཤེས་རབ་དང་ལྡན་པ་དང༌། བྱམས་པ་དང་སྙིང་རྗེ་ལྷག་བསམ་དང་ལྡན་པ་ཁྱད་པར་ཅན་དེ་ལ་ཀུན་རྫོབ་བྱང་ཆུབ་ཀྱི་སེམས་ཟེར་གྱི་ཡོད་རེད་ལ། དེ་ལྟ་བུ་རང་གི་སེམས་རྒྱུད་ལ་སྤྱིར་བཏང་གི་གཞན་སེམས་ཅན་ལ་བྱམས་པ་དང་སྙིང་རྗེ་ཆེན་པོ་ཞིག་སྐྱེས། གཞན་སེམས་ཅན་ལ་བྱམས་པ་དང་སྙིང་རྗེ་ཆེན་པོ་ཞིག་སྐྱེས་པ་ལ་བརྟེན་ནས། རང་གི་ཉོན་མོངས་པ་དེ་ཚོ་རང་བཞིན་གྱིས་མགོ་ནོན། དེ་ལྟ་བུ་མགོ་མནན་པ་ལ་བརྟེན་ནས་རང་དོན་ཕུན་སུམ་ཚོགས་པ་དང༌། གཞན་དོན་ཕུན་སུམ་ཚོགས་པའི་རྩ་བ་འདྲ་པོ་ཞིག་ཡིན་པའི་ཕྱིར་ན། ཀུན་རྫོབ་བྱང་ཆུབ་ཀྱི་སེམས་ཟེར་བ་རེད་ལ། 
\b
དེ་ནས་ཀུན་རྫོབ་བྱང་ཆུབ་ཀྱི་སེམས་རྐྱང་པས་འགྲིགས་ཀྱི་རེད་པས་ཟེར་ན། དེ་རྐྱང་པས་འགྲིགས་ཀྱི་ཡོད་མ་རེད། དེ་ལ་དོན་དམ་བྱང་ཆུབ་ཀྱི་སེམས་སྐྱེས་དགོས་ཀྱི་ཡོད་རེད་ལ། རྒྱུ་མཚན་དེའི་ཕྱིར་ན། ད་ལྟ་དོན་དམ་བྱང་ཆུབ་ཀྱི་སེམས་དེ་གསུངས་པའི་སྐབས་རེད། དོན་དམ་བྱང་ཆུབ་ཀྱི་སེམས་དེ་གསུང་བའི་སྐབས་སུ་དང་པོ་སྣང་བ་སེམས། གཉིས་པ་དེ་སེམས་སྟོང་པ་ལ་བལྟས་ནས་དོན་དམ་པའི་གནས་ལུགས་རྟོགས་པའི་ཡེ་ཤེས་རྒྱུད་ལ་སྐྱེས་པ་ལ་ཟེར། དེ་ཡང་ཇི་ལྟར་སྣང་བ་ཟེར་ན། དེ་ལ་སྤྱིར་བཏང་གི་འགྲེལ་བའི་ལུགས་སྲོལ་གཉིས་ཡོད་རེད་ལ། འགྲེལ་བའི་ལུགས་སྲོལ་གཅིག་ལ་ཇི་ལྟར་སྣང་བ་ཟེར་དུས་ཕྱིའི་སྣང་བ་མིག་གིས་ཡུལ་དུ་གྱུར་པའི་གཟུགས། རྣ་བའི་ཡུལ་དུ་གྱུར་པའི་སྒྲ། སྣ་ཡི་ཡུལ་དུ་གྱུར་པའི་དྲི། ལྕེ་ཡི་ཡུལ་དུ་གྱུར་པའི་རོ། །ལུས་ཀྱི་ཡུལ་དུ་གྱུར་པའི་རེག་བྱ། ཡིད་ཀྱི་ཡུལ་དུ་གྱུར་པའི་ཆོས་ལ་སོགས་པ་སྣང་བ་མ་འདྲ་བ་རྣམ་པར་ཤེས་པ་ཚོགས་དྲུག་གིས་ཡུལ་དྲུག་གི་རྣམ་པ་ཤར་གྱི་ཡོད་རེད། 
\b
ཤར་གྱི་ཡོད་པ་དེ་ཚོ་ང་རང་ཚོའི་སྣང་བ་ལ་ཕྱི་རོལ་ལ་མཐོང་རྒྱུའི་གཟུགས་ཡོད་རེད། ཐོས་རྒྱུའི་སྒྲ་ལ་སོགས་པ་ཡོད་རེད། དེ་ཡོད་པ་ལ་བརྟེན་ནས། གཟུགས་མཛེས་པོ་མཐོང་ན་དགའ་བ། གཟུགས་མི་མཛེས་པ་མཐོང་ན་མི་དགའ་བ། སྒྲ་སྙན་པོ་ཐོས་ན་དགའ་བ་དང༌། སྒྲ་མི་སྙན་པ་ཐོས་ན་མི་དགའ་བ་ལ་སོགས་པ་དེ་འདྲའི་ཆགས་སྡང་གི་རྣམ་པར་རྟོག་པ་མི་འདྲ་བ་ཡོང་གི་ཡོད་རེད་དེ་ཡིན་ན་ཡང༌། དོན་དངོས་གནས་ཀྱི་དབང་དུ་བྱས་ན་དེ་འདྲ་ཕྱི་རོལ་ལ་ཡོད་མ་རེད། རང་གི་སེམས་ཀྱི་བག་ཆགས་ཀྱི་སྟོབས་ཀྱིས་ཕྱི་རོལ་ཡུལ་གྱི་རྣམ་པ་ལ་ཤར་འགྲོ་གི་ཡོད་རེད་ལ། དཔེར་ན་ང་རང་ཚོ་དཔེ་ལྟ་བུ་ཞིག་བཞག་ན་རྨི་ལམ་གྱི་སྐབས་སུ་གང་ཡང་ཡོད་མ་རེད་དེ་ཡིན་ན་ཡང༌། སྐབས་སྐབས་རྨི་ལམ་སྡུག་པོ་རྨིས་ཀྱི་ཡོད་རེད། སྐབས་སྐབས་ལ་རྨི་ལམ་ཡག་པོ་རྨིས་ཀྱི་ཡོད་རེད། དེ་ཐམས་ཅད་རང་གི་སེམས་ཀྱི་བག་ཆགས་ཀྱི་སྟོབས་ཀྱིས་མ་འདྲ་བ་ཤར་གྱི་ཡོད་རེད་ལ། དཔེ་དེ་བཞིན་དུ། ད་ལྟ་སྣང་བ་འདི་ཐམས་ཅད་ཀྱང་རང་གི་ཐོག་མ་མེད་པ་ནས། གོམས་པའི་བག་ཆགས་ཀྱིས་རང་གི་སེམས་ལ་ཤར་གྱི་ཡོད་པ་རེད། དེ་ལ་དམིགས་པའི་དབང་དུ་བྱས་ན། ཕྱིའི་སྣང་བ་འདི་སྤྱིར་བཏང་གི་སངས་རྒྱས་ཀྱིས་གསུངས་པ་དང༌། ང་རང་ཚོའི་རིགས་པས་བརྟག་དཔྱད་བྱས་ན་ནང་གི་སེམས་རེད་དེ་ཡིན་ན་ཡང༌། ད་ལྟ་སོ་སོ་སྐྱེ་བོ་རྣམས་ཀྱིས་དེ་ལ་ཡིད་ཆེས་སྐྱེས་དཀའ་བ་འདྲ་པོ་ཡོང་གི་རེད། 
\b
འོ་ན་དངོས་གནས་སྒོམ་པའི་སྐབས་ལ་ཡང་དེ་ལྟ་བུ་མ་རྟོགས་ན་སྒོམ་མི་རུང་བ་རེད་པས་ཟེར་ན། སྒོམ་མི་རུང་བ་མ་རེད། སྣང་བ་དེ་དག་རང་གི་སེམས་རེད་ཟེར་དུས། རང་གི་སེམས་ཀྱི་སྣང་བ། དཔེར་ན་སེམས་ཀྱི་སྟེང་དུ་ཉོན་མོངས་པ་སྐྱེས་པ་དང༌། སེམས་ཀྱི་སྟེང་དུ་དགའ་སྡུག་སྐྱེས་པ་དང༌། སེམས་ཀྱི་སྟེང་དུ་བྱམས་པ་དང་སྙིང་རྗེ་ལ་སོགས་པ་སེམས་ཀྱི་སྟེང་ལ་ཚོར་བ་མ་འདྲ་བ་མ་འདྲ་བ་དང༌། རྣམ་རྟོག་མ་འདྲ་བ་མང་པོ་འཆར་ཀྱི་ཡོད་རེད་ལ། དེ་ཚོ་ཕྱིའི་དངོས་པོ་ལས་ཀྱང་ནང་གི་རྣམ་རྟོག་དང༌། ཚོར་བ་དང༌། ནང་གི་སེམས་ཀྱི་སྣང་བ་དེ་ཚོས་འཁོར་བའི་གནས་སུ་སྡུག་བསྔལ་འབྱུང་བ་དང༌། བདེ་སྐྱིད་མི་ཐོབ་པ་དང༌། ཐར་པ་མ་ཐོབ་པ་ལ་སོགས་པའི་བར་ཆད་བྱེད་ཀྱིས་ཡོད་རེད་ལ། དེ་ལྟ་བུ་བྱས་པ་དེ་ཡང་དངོས་གནས་བརྟག་དཔྱད་བྱེད་ན་བདེ་སྡུག་གི་ཚོར་བ་དང༌།དཀའ་སྡུག་གི་ཚོར་བ་དང༌། ཉོན་མོངས་པའི་ཚོར་བ་དང༌། བྱམས་པ་དང༌། སྙིང་རྗེ། དད་པ་ལ་སོགས་པའི་ཚོར་བ་དེ་ཐམས་ཅད་ཀྱང་རང་གི་སེམས་མ་གཏོགས་ཡོད་མ་རེད། 
\b
དོན་དག་གང་ག་རང་གི་སེམས་རེད། རང་གི་སེམས་ལ་བརྟེན་ནས་བྱུང་བ་ཞིག་དང༌། རང་གི་སེམས་ཀྱི་ངོ་བོ་ལ་བརྟེན་ནས་བྱུང་བ་ལྟ་བུ་ཞིག་རེད་ལ། གལ་ཏེ་སེམས་དེ་དངོས་གནས་རྡོག་རྡོག་འདྲ་པོ། ཁ་ཤས་ཏོག་ཙམ་སེམས་དེ་བདེན་པར་གྲུབ་པ་འདྲ་པོ་དང༌། སེམས་དེ་དངོས་པོ་འདྲ་པོ་ཞིག་ཡིན་ན། དེ་ལ་དགའ་སྡུག་དང༌། ཕྲག་དོག་དེ་ཚོས་སྐྱོན་བཏང་གི་ཡོད་རེད་དེ། ཡིན་ན་ཡང་དེ་ལྟ་བུ་ཡོད་མ་རེད། སྤྱིར་བཏང་གི་སྣང་བ་སེམས་རེད་ལ། སེམས་ཁོ་རང་གི་ངོ་བོ་དེ་སེམས་ཉིད་སྤྲོས་པའི་མཐའ་དང་བྲལ་བ་རེད་ལ། སེམས་དེ་ཡོད་པ་རེད་ཟེར་ན་ཡང་དངོས་པོ་གང་ཡང་མ་གྲུབ་པ། མེད་པ་རེད་ཟེར་ན་ཡང་ཅི་ཡང་མེད་པ་ཡང་མ་ཡིན་པ། ཡོད་པ་དང་མེད་པ་མཐའ་དང་བྲལ་བ་རེད། ཡོད་པ་དང་མེད་པ་མཐའ་དང་བྲལ་བ་དེ་ང་རང་ཚོ་ཁ་ཤས་ཀྱིས་བསམ་ན། ཡོད་པ་དང་མེད་པ་མཐའ་དང་བྲལ་བའི་མཚན་ཉིད་དེ་རྟོགས་ན། ཡོད་པ་དང་མེད་པ་མཐའ་དང་བྲལ་བ་ཞིག་རེད། མ་རྟོགས་ན་སེམས་དེ་བདེན་པར་གྲུབ་པ། རྫས་སུ་གྲུབ་པ་ནང་བཞིན་བསམ་གྱི་ཡོད་རེད་དེ་ཡིན་ནའང་མ་རེད། 
\b
སེམས་ཀྱི་རང་བཞིན་དེ་རྟོགས་ན་ཡང་ཁོ་རང་གི་ངོ་བོ་དེ་ཡང་དེ་ག་རང་རེད་ལ། མ་རྟོགས་ན་ཡང་ཁོ་རང་གི་ངོ་བོ་དེ་ག་རང་ཡིན་པའི་ཕྱིར་ན། གདོད་ནས་ཟེར་ཡེ་གདོད་མ་ནས་སེམས་ཁོ་རང་གི་ངོ་བོ་དེ་དེ་ག་རང་རེད་མ་གཏོགས། དེ་ལ་སྡུག་པོ་ལ་ཡག་པོ་བསྒྱུར་བཞག་པ་ཡང་ཡོད་མ་རེད། ཡག་པོ་ལ་སྡུག་པོ་བསྒྱུར་བཞག་པ་ཡང་ཡོད་མ་རེད། རྒྱུ་མཚན་དེའི་ཕྱིར་ན་སེམས་ཉིད་གདོད་ནས་སྤྲོས་པའི་མཐའ་དང་བྲལ་བ་རེད། ཕྱིའི་སྣང་བ་ལ་ཡང་སྐྱོན་གང་ཡང་ཡོད་པ་མ་རེད། ནང་གི་སེམས་ལ་ཡང་སྐྱོན་གང་ཡང་ཡོད་མ་རེད། སྤྲོས་པའི་མཐའ་དང་བྲལ་ཟེར་དུས་འདི་ཤིན་ཏུ་ཞི་བ་རེད། ཤིན་ཏུ་སྤྲོས་པ་དང་བྲལ་བ་རེད། ཤིན་ཏུ་རྣམ་པར་དག་པ་རེད། དེའི་ཕྱིར་ན་དེ་ལྟ་བུའི་སེམས་ཉིད་དེ་གདོད་མ་ནས་སྤྲོས་པའི་མཐའ་དང་བྲལ་བ་དང༌། སྣང་བ་སེམས་སྟོང་པ་ཡིན་པ་དེ་ཤེས་ནས། ཕྱི་ཡི་གཟུགས་ཀྱི་ཡུལ་ལ་ཡང་དངོས་པོ་དང་ལྡན་པ་དང༌། དེའི་ཆགས་ཞེན་སྐྱེས་ཀྱི་ཡོད་པ་ཞེ་སྡང་སྐྱེས་ཀྱི་ཡོད་པ་མ་གྲུབ་པ། ནང་གི་འཛིན་པའི་སེམས་ཡིན་ན་ཡང་དེ་ལྟར་དུ་ངོ་བོ་སྟོང་པ་ཡིན་པའི་ཕྱིར་ན། གང་དུ་ཡང་མ་གྲུབ་པ་ཕྱིར་གཟུང་ཡུལ་དུ་འཛིན་པ་དང༌། ནང་འཛིན་པའི་སེམས་ཀྱི་རྣམ་པ་ལ་འཛིན་པའི་ཚད་མ་རྣམས་ཡིད་ལ་གང་ཡང་མི་བྱེད་པ་སེམས་ཀྱི་གནས་ལུགས་སྤྲོས་པའི་མཐའ་དང་བྲལ་བ་དེའི་ངང་དུ་མཉམ་པར་བཞག་པ་དེ་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་རྒྱུ་གཙོ་བོ་འདྲ་པོ་རེད་གསུངས་པ་རེད། 
\b
དེ་ནས་དེ་ལྟ་བུའི་དོན་དམ་བྱང་ཆུབ་ཀྱི་སེམས་དེ། བསྐྱར་དུ་ང་རང་ཚོ་དེ་ཏོག་ཙམ་ཚིག་མི་གསལ་བ་ལྟ་བུ་དང༌། དེའི་ཕྱིར་ན་མན་ངག་དེ་ཚོ་ཞེ་དྲག་མ་བསྟན་པའི་དབང་གིས་མདོའི་ལྟ་བ་འདྲ་པོ་དེ་མ་གཏོགས་དོན་དུ་ཕྱག་རྒྱ་ཆེན་པོ་མངོན་སུམ་དུ་ངོ་སྤྲོད་པ་དང༌། ད་ལྟ་མདོ་ཡི་རྒྱལ་སྲས་ལག་ལེན་གྱི་ནང་ནས། སྐབས་འདིར་དོན་དམ་བྱང་ཆུབ་ཀྱི་སེམས་བསྟན་པ་དེ་རེད། ཕལ་ཆེར་དོན་དག་གཅིག་པ་རེད། དེ་ནས་དེ་ལ་དམ་པའི་གནས་ལུགས་སྒོམ་པ་ལ་གོ་དགོས་ཀྱི་རེད་ལ། དེ་ནས་བྱང་ཆུབ་ཀྱི་སེམས་ཟེར་བཏགས་དགོས་པའི་རྒྱུ་མཚན་ག་འདྲ་ཞིག་རེད་ཟེར་ན། དོན་དམ་བྱང་ཆུབ་ཀྱི་སེམས་ཟེར་དུས་དེ་ལྟ་བུ་ཡི་དོན་དམ་པའི་གནས་ལུགས་དེ་རྟོགས་ན། དེ་ལྟར་མ་རྟོགས་པའི་སེམས་ཅན་ཐམས་ཅད་ལ་སྙིང་རྗེ་རང་བཞིན་གྱིས་སྐྱེས་ཀྱི་ཡོད་རེད། 
\b
དེ་ནས་ང་རང་གིས་དོན་དམ་པའི་གནས་ལུགས་དེ་རྟོགས། དེ་ནས་སེམས་ཅན་གཞན་སུ་ཡིན་ན་ཡང་དོན་དམ་པའི་གནས་ལུགས་དེ་གཅིག་པ་རེད། དེ་ནས་ཁ་ཤས་འཁྲུལ་གྱི་ཡོད་རེད། འཁྲུལ་ན་ཡང་འཁྲུལ་བའི་གཞི་དེ་ངོ་བོ་རང་བཞིན་གྱི་སྟོང་པ། ཆོས་ཉིད་ཀྱི་གནས་ལུགས་ནས་ལྟ་བ་ཡོད་པ་ཞིག་རེད། ཁ་ཤས་ལ་ཉོན་མོངས་པ་མང་པོ་སྐྱེས་ཀྱི་ཡོད་རེད། དེ་ཡིན་ན་ཡང་དེ་ལྟར་དུ་དེ་ལས་མ་འདས་པ་ཞིག་རེད་ལ། དེ་ལས་མ་འདས་བཞིན་དུ་ཁ་ཤས་ཉོན་མོངས་པ་མང་པོ་སྐྱེས་པ། ཁ་ཤས་ལས་ངན་པ་བསགས་པ། ཁ་ཤས་སྡུག་བསྔལ་རྣམ་པ་སྣ་ཆོགས་པ་མྱོང་བ་དེ་ཚོ་ལ་བྱམས་པ་དང་སྙིང་རྗེ་རང་བཞིན་གྱིས་འབད་མེད་དུ་སྐྱེས་པ་ཡིན་པའི་ཕྱིར་ན། དོན་དམ་བྱང་ཆུབ་ཀྱི་སེམས་ཟེར་གྱི་ཡོད་རེད། དེ་ནས་དེ་བཞིན་དུ་ང་རང་ཚོའི་བྱམས་པ་དང་སྙིང་རྗེ་དང༌། ཕན་སེམས་དང་ཉོན་མོངས་པ་འདུལ་བ་ལ་ཡང་ང་རང་གིས་ཉོན་མོངས་པ་བཀག་དགོས་ན། ཏོག་ཙམ་དཀའ་ལས་ཁག་པོ་ཡོད་རེད། སེམས་མ་བདེ་བ་དང་སེམས་མ་སྐྱིད་པ་འདྲ་པོ་ཡོད་རེད་དེ་ཡིན་ན་ཡང༌། ཆོས་ཉིད་ཀྱི་གནས་ལུགས་རྟོགས་ན་སེམས་ཤིན་དུ་ཞི་བ་ཡིན་པའི་ཕྱིར་ན། རང་བཞིན་གྱི་ཉོན་མོངས་པ་དེ་ཚོ་ཡང་རང་བཞིན་གྱི་ཞི་བ། རང་བཞིན་གྱི་འཐུལ་བ་འདྲ་པོ། དེ་ལ་བརྟེན་ནས་གཞན་ཐམས་ཅད་ཀྱང་མཐུན་པ། ཞི་བ་འདོད་ཆགས་དང་བྲལ་བ་རྣམས་ཀྱི་མཆོག་ཟེར་བ་ཡིན་པའི་ཕྱིར་ན་དེ་ལ་དོན་དམ་བྱང་ཆུབ་ཀྱི་སེམས་ཟེར་གྱི་ཡོད་རེད། དེ་མཉམ་བཞག་སྐབས་ཀྱི་ཉམས་ལེན་ལྟ་བུ་རེད་ལ།
\b
\v 25 ཆགས་ཡུལ་ལ་བདེན་ཞེན་སྤང་བ་ནི། ཞེས་གསུངས་ཏེ། དེའི་རྗེས་སུ་རྗེས་ཐོབ་ཀྱི་སྐབས་ཀྱི་ཉམས་ལེན་བསྟན་པ་རེད། དེ་ནས་རྗེས་ཐོབ་ཀྱི་སྐབས་སུ་ཡུལ་ཡིད་དུ་འོང་བ་དང༌། ཡིད་དུ་མི་འོང་བ། ཡུལ་ཡིད་དུ་འོང་བ་ལ་ཆགས་ཞེན་སྒོམ་པ་དང༌། ཡུལ་ཡིད་དུ་མི་འོང་བ་ལ་སྡུག་བསྔལ་དང༌། ཞེ་སྡང་ལ་སོགས་པ་སྒོམ་པའི་ཐབས་རྣམ་པ་གཉིས་བསྟན་ཡོད་རེད་ལ། ཁ་སང་གོང་དུ་ཀུན་རྫོབ་བྱང་ཆུབ་ཀྱི་སེམས་ཀྱི་སྐབས་སུ་ཡང༌། ཞེ་སྡང་གི་གཉེན་པོ་དང་འདོད་ཆགས་ཀྱི་གཉེན་པོ་འདྲ་པོ་བསྟན་གནང་ཡོད་རེད། དེ་གཉིས་གཅིག་པ་འདྲ་པོ་ཞིག་རེད། ཡང་བསྐྱར་དུ་གསུངས་པ་ནང་བཞིན་མཐོང་གི་རེད་དེ་ཡིན་ན་ཡང༌། སྤྱི་བཏང་གི་དོན་དག་གཅིག་པ་རེད་དེ། ཡིན་ན་ཡང་དེ་ལ་མན་ངག་གི་དབང་དུ་བྱས་ན་ཏོག་ཙམ་ཐ་དད་ཡོད་རེད། གོང་དུ་བཤད་པ་དེ་ལ་ཞེ་སྡང་སྤངས་དགོས་པ་རེད་དེ། ཞེ་སྡང་དེ་མ་སྤངས་ན་དགྲ་བོ་དེ་ཐུལ་གྱི་མ་རེད། དེ་ནས་བྱམས་པ་དང་སྙིང་རྗེ་ཡིས་ཕྱིའི་དགྲ་བོ་དེ་བཏུལ་ཐུབ་ཀྱི་མ་རེད་ལ། ནང་གི་དགྲ་བོ་དེ་ཞེ་སྡང་ཡིན་པའི་ཕྱིར་ན། དེ་ནས་བྱམས་པ་དང་སྙིང་རྗེ་སྒོམ་ནས་བཏུལ་དགོས་ཀྱི་ཡོད་རེད་གསུངས་པ་གཅིག་དང༌། འདོད་ཆགས་ཀྱི་སྙིང་པོ་ལ་ཡང་ཞེན་ཆགས་ཟེར་མཁན་དེ། འཕེལ་དུ་འཕེལ་དུ་ལན་ཚའི་ཆུ་འཐུང་བ་འདྲ་པོ་རྩ་བ་ནས་སེམས་ལ་གང་ཡ་ཡོད་མ་རེད།
\b
དེའི་ཕྱིར་ན་དང་པོ་ནས་མཚམས་བཅད་ནས། ཞེན་ཆགས་སྐྱེ་བའི་དངོས་པོ་དེ་རང་བཞིན་གྱི་ཕར་གཡུགས་ན་ཡག་པོ་རེད་གསུངས་པ་རེད། ཀུབ་རྫོབ་ཀྱི་ཆོས་ལ་བརྟེན་ནས། ཉོན་མོངས་པ་དེ་ཚོ་སྤོང་པའི་ཐབས་བྱེད་གྱི་ཡོད་རེད་ལ། ད་ལྟ་དོན་དམ་བྱང་ཆུབ་ཀྱི་སེམས་ཡིན་པའི་ཕྱིར་ན། ཁོ་རང་རང་བཞིན་གྱིས་གདོད་དུ་མ་གྲུབ་པའི་ངོ་བོ་དེ་ལྟ་བུའི་སྒོ་ནས། ཞེན་ཆགས་སྤངས་པ་དང༌། ཞེ་སྡང་སྤངས་ཀྱི་ཡོད་རེད་ལ། དང་པོ་ཞེན་ཆགས་སྤངས་པའི་ཐབས་དེ་ཡིད་དུ་འོང་བའི་ཡུལ་དང་འཕྲད་པ་ན་ང་རང་ཚོ་དོན་དམ་བྱང་ཆུབ་མཆོག་ཏུ་སེམས་བསྐྱེད། དོན་དམ་བྱང་ཆུབ་ཀྱི་སེམས་སྒོམ་བསྡད་པའི་སྐབས་སྐབས་ལ་ང་རང་ཚོ་རྗེས་ཐོབ་ཀྱི་སྐབས་སུ་འགྲོ་གི་རེད་ལ། རྗེས་ཐོབ་ཏུ་འགྲོ་བའི་སྐབས་སུ། ཁ་ཤས་ཤིན་ཏུ་ཡིད་དུ་འོང་བ་རྣམ་པ་སྣ་ཚོགས་པ། གཟུགས་མཛེས་པ། སྒྲ་སྙན་པ། དྲི་ཞིམ་པ། རོ་མངར་བ་ལ་སོགས་པ་དེ་འདྲའི་ཡུལ་བཟང་པོ་དང་འཕྲད་ཀྱི་རེད། དེ་ལྟ་བུ་དང་འཕྲད་པའི་སྐབས་སུ། འདི་དངོས་གནས་དྲང་གནས་ཀྱི་ཤིན་ཏུ་མཛེས་པ་ཡིད་དུ་འོང་བ་ཞིག་རེད་བསམ་ནས། དེ་ལ་ཆགས་པ་དང༌། ཞེན་པ་དང༌། འཛིན་པ་ཆེན་པོ་དེ་མ་ཞུགས་པ་ཞིག་འདིའི་ངོ་བོ་དེ་ལ་བསམ་བློ་བཏང་ནས། དབྱར་གྱི་དུས་ཀྱི་འཇའ་ཚོན་ཇི་བཞིན་དུ་གསུངས་ནས། དེ་ལྟ་བུའི་མཛེས་པོ་ཡོད་རེད། མཛེས་པོ་དེ་དབྱར་གྱི་འཇའ་ཚོན་ལ་ཡང་ཤིན་ཏུ་མཛེས་པོ་ཡོད་རེད། ཁ་དོག་མཛེས་པོ། ཡིད་དུ་འོང་བ་རེད་དེ་ཡིན་ན་ཡང་དབྱར་གྱི་དུས་ཀྱི་འཇའ་ཚོན་དེ་ལ། ང་རང་གིས་ལོངས་སྤྱོད་ཐུབ་ཡ་གང་ཡང་ཡོད་མ་རེད། ཟ་ཐུབ་པ་ལྟ་བུ་དང༌། གྱོན་ཐུབ་པ་ལྟ་བུ་དང༌། ཉར་ཐུབ་པ་ལྟ་བུ་གང་ཡང་ཡོད་མ་རེད། དེའི་ཕྱིར་ན། དབྱར་གྱི་དུས་ཀྱི་འཇའ་ཚོན་ཇི་བཞིན་དུ། །གསུངས་པ་རེད། 
\b
དེ་ནས་ཕྱི་རོལ་གྱི་དངོས་པོ་ག་རེ་ཡིད་དུ་འོང་བ་མཐོང་ན་ཡང༌། དེ་ལྟར་དུ་ངོ་བོ་རང་བཞིན་གྱིས་མ་གྲུབ་པ་རེད་ལ། ངོ་བོ་རང་བཞིན་གྱིས་མ་གྲུབ་པ་ཡིན་པའི་ཕྱིར་ན། ཞེ་དྲག་གིས་ཕན་ཐོགས་འདྲ་པོ་གང་ཡང་ཡོད་མ་རེད། རྒྱུ་མཚན་དེའི་ཕྱིར་ན། ད་ལྟ་མཛེས་པར་སྣང་ཡང་བདེན་པར་མི་ལྟ་ཞིང༌། དེ་ནས་དེ་ཧ་ཅང་གི་དངོས་གནས་ཡིད་ཆེས་སྐྱེས་ཐུབ་པ་འདྲ་པོ་འདི་འདྲ་རེད་མ་བསམ་པ་བདེན་པ་མ་ཡིན་པའི་རང་བཞིན་དུ་ལྟ་ཐུབ་པ་དགོས་ཀྱི་རེད། དེ་ལྟ་བུ་ལ་ཞེན་ཆགས་སྤངས་ནས། ཆགས་པ་དང་ཞེན་པ་མི་བྱེད་པ་དེ་དོན་དམ་བྱང་ཆུབ་ཀྱི་སེམས་ལ་བརྟེན་ནས། ཉོན་མོངས་པ་སྤངས་པར་བྱེད་པའི་ཐབས་ཁྱད་པར་དུ་འཕགས་པ་ཞིག་རེད་ལ། རྒྱལ་བའི་སྲས་པོ་བྱང་ཆུབ་སེམས་པ་རྣམས་ཀྱི་ལག་ལེན་ཡིན།
\b
\v 26 སྡང་ཡུལ་ལ་བདེན་ཞེན་སྤང་བ་ནི། ཞེས་གསུངས་ཏེ། དེ་བཞིན་དུ་གཉིས་པ་དེ། སྡུག་བསྔལ་སྣ་ཚོགས་རྨི་ལམ་བུ་ཤི་ལྟར། །ཞེས་ང་རང་ཚོ་ཡང་སྐབས་སྐབས་ལ་འཇིག་རྟེན་གྱི་སྣང་བ་འདི་ལ་མ་འདྲ་བ་མ་འདྲ་བ་མང་པོ་ཤར་གྱི་རེད་ལ། ད་ལྟ་ང་རང་ཚོ་དང་པོ་བྱང་ཆུབ་མཆོག་ཏུ་སེམས་བསྐྱེད་ན་ཡང་ད་ལྟ་སོ་སོ་སྐྱེ་བོ་ཡིན་པའི་ཕྱིར་ན་སྐབས་སྐབས་ལ་ཤིན་ཏུ་ཡིད་དུ་འོང་བ་དང༌། བདེ་སྐྱིད་དང་ལྡན་པ་འདྲ་པོ་ཡོང་སྲིད་ཀྱི་རེད་ལ། དེའི་སྐབས་སུ་ཡང་དེ་ལ་ཆགས་ཞེན་མི་བྱེད་པ་འཇའ་ཚོན་ལྟ་བུ་ལྟ་དགོས་ཀྱི་རེད་ལ། ཡང་སྐབས་སྐབས་ལ་སྡུག་བསྔལ་རྣམ་པ་སྣ་ཚོགས་པ་མི་འདོད་པ་མང་པོ་ཐོག་ཏུ་བབ་ནས་ཡོང་སྲིད་ཀྱི་རེད་ལ། དེ་འཇིག་རྟེན་འཁོར་བའི་ཆོས་ཉིད་ཡིན་པའི་ཕྱིར་ན་དེ་ལྟ་བུ་ཡོང་གི་རེད་དེ་ཡིན་ན་ཡང་དེ་ལ་ཧ་ཅང་གིས་བདེན་པ་རེད། ང་སྡུག་པོ་ཞེ་དྲག་ཅིག་བྱུང་སོང་བསམ་པ་མ་ཡིན་པ། དངོས་གནས་ཀྱི་སྡུག་བསྔལ་དེ་འོང་རྒྱུ་ཡོད་པ་ཞིག་དང༌། འོང་དུ་རུང་བ་ཞིག་རེད་མ་གཏོགས་རྩ་བ་ནས་ཡོང་མི་སྲིད་པ་དེ་འདྲ་མ་རེད་ལ། སྡུག་བསྔལ་དང༌། བར་ཆད་དང༌། རྐྱེན་ངན་མང་པོ་ཡོང་སྲིད་ཀྱི་རེད། འདི་བྱུང་བའི་སྐབས་སུ། དཔེར་ན། རྨི་ལམ་གྱི་ནང་དུ་བུ་ཤི་བ་ལྟ་བུ་ཟེར་ན། ང་རང་ཚོའི་རྨི་ལམ་གྱི་ནང་དུ་བུ་གཅིག་སྐྱེས། བུ་དེ་ཤི་བ་ན་དེ་ནས་ཕར་ལྟས་ན་མྱ་ངན་སྐྱེས་པའི་རྣམ་པ་ཡོད་རེད་དེ་ཡིན་ན་ཡང༌། དང་པོ་རྨི་ལམ་ལ་བུ་སྐྱེས་ཡོད་མ་རེད་ལ། 
\b
དེ་ནས་བུ་དེ་ཤི་ཡང་ཡོད་མ་རེད། བུ་དེ་སྐྱེས་པས་ཕན་ཡང་ཐོགས་ཀྱི་ཡོད་མ་རེད་ལ། བུ་དེ་ཤི་བས་གནོད་པ་ཡང་གང་ཡང་ཡོང་གི་ཡོད་མ་རེད་ལ། གནས་སྐབས་ང་རང་གི་སེམས་པ་སྐྱོ་ཡི་རེད་མ་གཏོགས་གང་ཡང་ཡོད་མ་རེད། དཔེ་དེ་བཞིན་དུ། ང་རང་ཚོ་ཚེ་འདི་ལ་སྡུག་བསྔལ་རྣམ་པ་སྣ་ཚོགས་པ་བྱུང་ན་ཡང༌། དེ་རྟག་ཏུ་ཤེས་ནས། འཁྲུལ་སྣང་བདེན་པར་བཟུང་བས་ཨ་ཐང་ཆད། །ཞེས་པ་ད་ལྟ་སྣང་བ་འཁྲུལ་བ་དེ་བདེན་པ་ལ་བཟུང་ནས་དཔེ་དང་པོ་སྣང་བ་འཁྲུལ་བ་ཡིན་པ་ལ། དེ་བདེན་པ་ལ་བཟུང་ན་དེ་ནས་ཨ་ཐང་ཆད་ཟེར་མཁན་དེ་དཔེ་མི་སྲིད་པའི་ང་རང་ང་རང་ཐང་ཆད་དགོས་པ་འདྲ་པོ། ང་རང་གིས་ང་རང་སྡུག་བསྔལ་མེད་པ་ལ་སྡུག་བསྔལ་དུ་འཛིན་ནས། བྲོས་བསྡད་པ་འདྲ་པོ་ཡིན་ན་ཡང་ཕན་ཐོགས་མེད་པ་དང༌། བདེ་བ་མེད་པ་ལ་བདེ་བ་ལ་འཛིན་ནས་བསྡད་པ་ཡིན་ན་ཡང་ཕན་ཐོགས་མེད་པ། ང་རང་དེ་ག་ཙི་ཐང་ཆད་པ་འདྲ་པོ་ཞིག་རེད། རྒྱུ་མཚན་དེའི་ཕྱིར་ན་མི་མཐུན་པའི་རྐྱེན་དང་འཕྲད་པའི་ཚེ་འཁྲུལ་པར་ལྟ་བ། གང་ག་འཁྲུལ་བར་ལྟ་ནས་ཅི་ཡང་མ་གྲུབ་པ་དེ་ནི་སྒྱུ་མ་ལྟ་བུ། རྨི་ལམ་ལྟ་བུ་རེད་བསམ་ནས་ལྟ་བ་དེ་མ་གཏོགས་ཉོན་མོངས་པའི་དབང་དུ་མི་གཏོང་བ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན། དེ་ནས་དེའི་རྗེས་སུ་ཀུན་རྫོབ་བྱང་ཆུབ་ཀྱི་སེམས་དེ་ཡང༌། ཀུན་རྫོབ་དང་རྗེས་ཐོབ་ཀྱི་སྒོ་ནས་ཡོང་ཐུབ་ཡ་ཡིན་གསུངས་པ་རེད། དོན་དམ་བྱང་ཆུབ་ཀྱི་སེམས་ཀྱང་དེ་ལྟར་དུ་འགྲོ་གི་ཡོད་རེད། འགྲོ་དུས་དེ་ལ་མཉམ་བཞག་གི་སྐབས་སུ་ཡང་སྣང་བ་ཐམས་ཅད་རྨི་ལམ་ལྟ་བུ། རྗེས་ཐོབ་ཀྱི་སྐབས་སུ་ཡང་ཡིད་དུ་འོང་བ་དང་ཡིད་དུ་མི་འོང་བ་གཉིས་ལ་སྟོང་ཉིད་ཤེས་པའི་སྒོ་ནས། ཆགས་ཞེན་དང་དགའ་སྡུག་ལ་སོགས་པ་ཡོང་གི་ཡོད་པ་མ་རེད་ལ། 

\b
དེའི་རྗེས་སུ་ཀུན་རྫོབ་བྱང་ཆུབ་ཀྱི་སེམས་དང་དོན་དམ་བྱང་ཆུབ་ཀྱི་སེམས་གཉིས་ཀ་ལ་བསླབ་པ་གང་ཡིན་ན་ཡང་བྱང་ཆུབ་སེམས་དཔའི་བསླབ་བྱ་ལ་སློབ་དགོས་ཀྱི་ཡོད་རེད་ལ། དེ་ནས་བྱང་ཆུབ་སེམས་དཔའི་བསླབ་བྱ་ཁ་ཤས་ཤིག་བསྟན་གནང་བ་རེད། བསླབ་བྱ་ཁ་ཤས་ཤིག་བསྟན་པའི་ནང་ནས་དང་པོ་ཕ་རོལ་དུ་ཕྱིན་པ་དྲུག་བསྟན་ཡོད་རེད་ལ། དེ་ནས་ཕ་རོལ་དུ་ཕྱིན་པ་དྲུག་གི་ནང་ནས་གཙོ་བོ་དེ་དང་པོ་སྦྱིན་པ་བཏང་བ་དེ་རེད་ལ། སྦྱིན་པ་བཏང་བའི་སྐབས་སུ་དང་པོ་དེ་སྦྱིན་པའི་ཕ་རོལ་དུ་ཕྱིན་པ་ཡིན་པའི་ཕྱིར།
\b
\v 27 སྦྱིན་པ་ལ་བསླབ་པ་ནི། ཞེས་གསུངས་པ་རེད། དེ་ཡང་ང་རང་ཚོའི་རང་གཞན་སེམས་ཅན་ཐམས་ཅད་ལ་ཕན་པའི་ཕྱིར་དུ། བྱང་ཆུབ་ཆེན་པོ་རྗོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་ཐོབ་དགོས་པ་ཞིག་རེད། ང་རང་ཚོ་ཡིན་གཅིག་མིན་གཅིག་སྲིད་པ་ཁམས་གསུམ་འཁོར་བ་འདི་ལས་ཐར་བར་འདོད་ཀྱི་ཡོད་རེད། དེ་ནས་དེ་ཡང་ཉན་ཐོས་ལྟ་བུ་རང་ཉིད་གཅིག་པུ་ཐར་བ་ཙམ་མ་ཡིན་པ། སེམས་ཅན་ཐམས་ཅད་ཀྱི་དོན་སྒྲུབ་ཐུབ་པ། ཐར་པ་ཁྱད་པར་དུ་འཕགས་པ་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་སྒྲུབ་དགོས་ཀྱི་ཡོད་རེད་ལ། དེ་སྒྲུབ་པར་འདོད་པ་དེ་ཡི་ལས་ཀ་རྒྱ་ཆེན་པོ་བརྩམ་དགོས་ཀྱི་ཡོད་རེད། སེམས་ཅན་གང་ག་ལ་ཕན་བཏགས་དུས། ང་རང་གིས་བྱ་བ་གང་དང་གང་ཡིན་ན་ཡང་སྒྲུབ་དགོས་ཀྱི་ཡོད་རེད་ལ། དེའི་ནང་ནས་དང་པོ་སྦྱིན་པ་བཏང་དགོས་ཀྱི་ཡོད་རེད། སྦྱིན་པ་བཏང་དུས་དེ་ལ་སྦྱིན་པ་ཙམ་གཏོང་བ་དང༌། ཤིན་ཏུ་གཏོང་བ་དང༌། བྱ་དཀའ་བའི་གཏོང་བ་སྟེ། སྤྱིར་བཏང་གི་སྦྱིན་པ་ལ་རྣམ་པ་གསུམ་འདྲ་པོ་ཡོད་རེད། གཙོ་བོ་སྦྱིན་པ་ལ་ཟང་ཟིང་ནོར་གྱི་སྦྱིན་པ་དང༌། དམ་པ་ཆོས་ཀྱི་སྦྱིན་པ་དང༌། མི་འཇིགས་སྐྱབས་ཀྱི་སྦྱིན་པ་སྟེ་རྣམ་པ་གསུམ་བཞག་ཡོད་རེད་ལ། དེའི་ནང་ནས་ཟང་ཟིང་ནོར་གྱི་སྦྱིན་པ་ལ་ཡང༌། གཏོང་བ་ཟེར་ན་ཟས་གོས་ནོར་ལོངས་སྤྱོད་ལ་སོགས་པ་གཏོང་བ་དེ། ང་རང་གིས་རང་བཞིན་གྱི་གཏོང་བ་ཡིན་པའི་ཕྱིར་ན་གཏོང་བ་ཟེར། 
\b
དེ་ནས་ཤིན་དུ་གཏོང་བ་ཟེར་དུས་དེ་ང་རང་གིས་ཤིན་ཏུ་གཅེས་པར་འཛིན་པའི་བུ་དང་བུ་མོ་ལ་སོགས་པ་དེ་ཚོ་ཡང་སློང་མཁན་བྱུང་ན་སྦྱིན་པ་བཏང་བཞག་པ་དེ་ཚོ་ལ་ཤིན་ཏུ་གཏོང་བ་ཟེར། དེ་ནས་བྱ་དཀའ་བའི་གཏོང་བ་ཟེར་མཁན་དེ་ལ། ང་རང་གི་ལུས་ཀྱི་མགོ་བོ་བཅད་ནས་སྦྱིན་པ་བཏང་བ་ལ་སོགས་པ་ལྟ་བུ་རང་གི་ལུས་སྦྱིན་པ་བཏང་བ་དེ་ལ་བྱ་དཀའ་བའི་སྦྱིན་པ་བཏང་བ་གསུངས་པ་རེད་ལ། དེ་ནས་སྐབས་འདི་ལ་བྱ་དཀའ་བའི་གཏོང་བ་ནང་ནས། ལུས་ཀྱང་སྦྱིན་པ་བཏང་དགོས་པ་ཡིན་ལ། ང་རང་གིས་གང་ལ་ཡང་ཆགས་པ་དང་ཞེན་པ་མེད་པར་སྦྱིན་པ་བཏང་དགོས་པ་ཡིན་ན། དེ་ནས་ཕྱི་རོལ་གྱི་དངོས་པོ་ནོར་དང་ལོངས་སྤྱོད་ལ་སོགས་པ་རྣམས་སྦྱིན་པ་བཏང་དགོས། དེ་ནས་ང་རང་གིས་ཤིན་དུ་སེམས་ཅན་ལ་བརྩེ་བས་བསྐྱངས་དགོས་པ་ཡིན་པའི་ཕྱིར་ན། དེ་ནས་རང་ལས་སེམས་ཅན་དེ་གལ་ཆེ་བ་ཡིན་པའི་ཕྱིར་ན་དེ་ལ་སྦྱིན་པ་བཏང་དགོས་ཀྱི་ཡོད་རེད་ལ། 
\b
དེའི་ཕྱིར་ན་གང་ཡིན་ན་ཡང་སྦྱིན་པ་བཏང་དགོས་ཀྱི་ཡོད་རེད་ལ། སྦྱིན་པ་བཏང་དགོས་པ་དེ་ཡང་རང་གི་ཀུན་སློང་རྣམ་པར་དག་པའི་སྒོ་ནས་སྦྱིན་པ་བཏང་དགོས་ཀྱི་རེད་མ་གཏོགས། དེ་ནས་ཏོག་ཙམ་ཀུན་སློང་མ་དག་པའི་སྒོ་ནས་སྦྱིན་པ་བཏང་ན་ཕན་གྱི་ཡོད་མ་རེད། དེ་ནས་དེའི་ཕྱིར་ན་ཀུན་སློང་རྣམ་པར་མ་དག་པ་དེ་ག་རེ་རེད་ཟེར་ན། ང་རང་གིས་ད་ལྟ་ཕར་ཞིག་སྦྱིན་པ་བཏང་གི་ཡོད་རེད་ལ། དེའི་ལན་ལ་སང་ཉིན་ང་རང་རྦད་དེ་སྐྱོ་པོ་དང༌། དཀའ་ལས་ཁག་པོ་བྱུང་བའི་སྐབས་ལ་ཚུར་སྦྱིན་པ་བཏང་ཡོང་གི་རེད་བསམ་པའི་རེ་བ་ཡོད་རེད། ལན་ལ་རེ་བ་ཡོད་པའི་སྦྱིན་པ་དེ་སྤྱིར་བཏང་གི་སྦྱིན་པ་ཡག་པོ་རེད་དེ་ཡིན་ན་ཡང༌། སངས་རྒྱས་ཀྱི་གོ་འཕང་བསྒྲུབ་པའི་ཕ་རོལ་ཏུ་ཕྱིན་པའི་སྦྱིན་པ་ལ་ལྟས་ན། དེ་ཧ་ཅང་གི་ཡག་པོ་མ་རེད། དེ་ནས་ཡང་སྐབས་སྐབས་ལ་ད་ལྟའི་རྣམ་སྨིན་ལ་རེ་བ་རེད་ལ། རྣམ་སྨིན་ལ་རེ་བ་ཟེར་དུས། ང་རང་གིས་དང་པོ་སྦྱིན་པ་བཏང་བ་འདི་ལ་ལན་གང་ཡང་དགོས་ཀྱི་མི་འདུག་དེ་ཡིན་ན་ཡང༌། ང་རང་སྐྱེ་བ་ཕྱི་མ་ལ་རྣམ་པར་སྨིན་པའི་འབྲས་བུ་ཡག་པོ་ཞིག་ཡོང་གི་རེད་བསམ་པའི་རེ་བ་ཞིག་ཡོད་ན། དེ་ཡང་ང་རང་གིས་དངོས་གནས་གཞན་ལ་ཕན་པའི་ཆེད་དུ་སྦྱིན་པ་བཏང་བ་མ་ཡིན་པ། གཙོ་བོ་རང་ཉིད་ཀྱི་ཁེ་སང་འདྲ་པོ་ཐོབ་པའི་ཆེད་དུ་སྦྱིན་པ་བཏང་བ་ཡིན་པའི་ཕྱིར་ན། དེ་ཏོག་ཙམ་སྤྱིར་བཏང་གི་སྦྱིན་པ་བཏང་བ་དེ་ཡག་པོ་རེད་དེ་ཡིན་ན་ཡང༌། མཐར་ཐུག་གི་སྦྱིན་པའི་ཕ་རོལ་དུ་ཕྱིན་པ་དང་བསྡུར་ན་ཏོག་ཙམ་རྣམ་པར་མ་དག་པ་འདྲ་པོ་ཡོང་གི་ཡོད་རེད་ལ། 
\b
དེ་ནས་རྒྱུ་མཚན་དེའི་ཕྱིར་ན་ང་རང་གིས་སྦྱིན་པ་གང་འདྲ་བཏང་ན་ཡང༌། དེའི་ཕ་རོལ་པོ་སྦྱིན་པ་བཏང་བའི་ཡུལ་དེ་ལ་གང་ཕན་ཕན་ཞིག་གི་སྒོ་ནས་སྦྱིན་པ་བཏང་པ་མ་གཏོགས། འདིའི་འབྲས་བུ་ཡག་པོ་ཞིག་ང་རང་ལ་ཡོང་རྒྱུའི་རེ་བ་མེད་པ་ཞིག་བྱུང་ན། དེ་ནས་དེ་སྦྱིན་པ་ཆེན་པོ་སྦྱིན་པ་ཁྱད་པར་དུ་འཕགས་པ་རེད། དེ་ནས་ད་དེ་ལ་ཡང་སྐབས་འདི་ན་ལ་སྦྱིན་པ་བཏང་བ་གསུངས་པ་རེད་མ་གཏོགས། ཞེ་དྲག་གི་བསྡུས་བསྡུས་གནང་སྟེ་ཞེ་དྲག་གསུངས་ཡོད་མ་རེད་ལ། དེ་ནས་ད་ལྟ་ཐར་རྒྱན་གྱི་ནང་ལྟ་བུ་ཞིག་ཡིན་ན། དག་པའི་སྦྱིན་པ་དང༌། མ་དག་པའི་སྦྱིན་པ་གཉིས་ལས། དག་པའི་སྦྱིན་པ་དེ་གཏོང་དགོས་པ་དང༌། མ་དག་པའི་སྦྱིན་པ་དེ་བཏང་མི་རུང་བ་ལྟ་བུ་ཞིག་གསུངས་ཀྱི་ཡོད་རེད་ལ། 
\b
དེ་ཡང་གཙོ་བོ་ཀུན་སློང་རྣམ་པར་དག་པ་དང༌། དངོས་པོ་རྣམ་པར་དག་པ་དང༌། ཡུལ་རྣམ་པར་དག་པ་འདྲ་པོ་འདི་འདྲ་ཞིག་ལ་སྦྱིན་པ་བཏང་བ་ཟེར། དེ་ནས་ཀུན་སློང་རྣམ་པར་མ་དག་པ་དང༌། དངོས་པོ་རྣམ་པར་མ་དག་པ་དང༌། ཡུལ་རྣམ་པར་མ་དག་པ་འདྲ་པོ་ཡོད་རེད་ལ། དེ་ཡང་ཀུན་སློང་རྣམ་པར་མ་དག་པ་འདྲ་པོ་ཡིན་ན། ང་རང་གིས་ཏོག་ཙམ་སྦྱིན་ན་ཡང་ཕན་པའི་ཆེད་དུ་སྦྱིན་པ་མ་ཡིན་པ། གནོད་པའི་ཆེད་དུ་སྦྱིན་བསྡད་པ་འདྲ་པོ་ཞིག་དང༌། ང་རང་གིས་བེད་སྤྱོད་བཏང་དགོས་པའི་ཆེད་དུ་སྦྱིན་པ་བཏང་གི་ཡོད་པ་དེ་ལ་ཀུན་སློང་རྣམ་པར་མ་དག་པ་དང༌། དེ་ནས་དངོས་པོ་རྣམ་པར་མ་དག་པ་དེ་ཡང་དངོས་པོ་དེ་ཕར་སྤྲད་ནས་གཞན་ལ་གནོད་པ་བརྒྱབ་སྟེ་དུག་འདྲ་པོ་དང༌། མཚོན་ཆ་འདྲ་པོ། ཡང་ན་ཁོ་རང་ལ་གནོད་པ་བརྒྱབ་མཁན་འདྲ་པོ། དཔེར་ན། མི་གཅིག་གིས་ང་རང་བསད་ཀྱི་ཡིན། གསོད་བྱེད་ཀྱི་ཅ་ལག་ཅིག་སྤྲད་རོགས་བྱེད་ཟེར་ན་མི་དེར་རྩ་བ་ནས་སྤྲད་ཡ་ཡོད་མ་རེད། ཁོ་རང་ལ་གནོད་ཀྱི་ཡོད་རེད་ལ། དེ་འདྲ་པོ་ལ་ཡུལ་རྣམ་པར་མ་དག་པ་རེད། དེ་ནས་ཁོ་རང་ལ་དངོས་པོ་དེ་སྦྱིན་པ་བཏང་ན་སྦྱིན་པ་བཏང་བ་ལ་བརྟེན་ནས། ཁོ་རང་ལ་ཕན་མ་ཐོགས་པ་མྱོང་བ་འདྲ་པོ་དེ་ག་ཚད་ང་ལ་སྤྲོད་ཤོག་ཟེར་ནས་སྤྲད་བཞག་པ་རེད་མ་གཏོགས། དངོས་གནས་ཀྱི་ལོངས་སྤྱོད་མི་ཤེས་པ་དང༌། ཡང་ཁ་ཤས་དཔེ་བསམ་པ་ནག་པོའི་སྒོ་ནས་ཁོ་རང་ལ་གནོད་ཀྱི་རེད་བསམ་ནས། སྦྱིན་པ་བཏང་བསྡད་པ་དེ་འདྲ་ཡིན་ན་ཀུན་སློང་རྣམ་པར་མ་དག་པའི་སྒོ་ནས་སྦྱིན་པ་ལེན་པ་འདྲ་པོ་ཞིག་ཡིན། དེ་ཙམ་གྱིས་ཡུལ་ཁྱད་པར་དུ་འཕགས་པ་མ་ཡིན་པའི་ཕྱིར་ན། སྦྱིན་པ་བཏང་མི་ཉན་པ་འདྲ་པོ་དེ་འདྲ་གསུངས་པ་རེད།
\b
\v 28 ཚུལ་ཁྲིམས་ལ་བསླབ་པ་ནི། ཞེས་གསུངས་ཏེ། དེ་བཞིན་དུ་གཉིས་པ་དེ་ཚུལ་ཁྲིམས་ཀྱི་ཕ་རོལ་དུ་ཕྱིན་པ་རེད་ལ། ཚུལ་ཁྲིམས་ཟེར་རྒྱུ་དེ་ཚུལ་དང་མཐུན་པ། ཁྲིམས་ཟེར་རྒྱུ་དེ་ང་རང་གིས་ང་རང་ཚོ་ལ་ཡང༌། སྤྱིར་བཏང་གི་བདེ་བར་གཤེགས་པའི་སྙིང་པོ་ཡོད་པའི་ཕྱིར་ན། སྐབས་སྐབས་ལ་སྤྱོད་པ་བཟང་པོ། གཞན་ལ་ཕན་པའི་སེམས་གྱི་སྟེང་ནས་ཀུན་སློང་རྣམ་པར་དག་པ་དང༌། ལུས་ངག་གི་སྟེང་ནས་སྤྱོད་པ་བཟང་པོ་ཡང་ཡོང་སྲིད་ཀྱི་རེད་ལ། སྐབས་སྐབས་ལ་གློ་བུར་གྱི་དྲི་མ་མཐུག་པོ་དེ། ཐོག་མ་མེད་པ་ནས་གོམས་སོང་བའི་རྐྱེན་གྱིས་དེའི་ཉོན་མོངས་པའི་དབང་དུ་ཤོར་བ་དང༌། དེ་ནས་སྤྱོད་པ་ངན་པའི་ངན་གོམས་ཡང་མང་པོ་ཡོད་རེད་ལ། དེ་ང་རང་གིས་སྐྱོན་འདྲ་པོ་ཞིག་ཡག་པོ་ཞིག་བཙལ་ནས། དེ་ནས་དེ་ང་རང་གིས་དངོས་གནས་ཀྱི་སེམས་ཀྱི་དབང་དུ་བྱས་ན་ཀུན་སློང་བཟང་པོ། ལུས་ངག་གི་དབང་དུ་བྱས་ན་སྤྱོད་ལམ་བཟང་པོ་རེད་བསམ་ནས། སྤྱོད་ལམ་བཟང་པོ་དེ་ཚོ་ཡར་འདམས་ནས། དེ་ང་རང་གིས་ཉམས་སུ་ལེན་དགོས་པ་ཞིག་དང༌། འདི་ང་རང་ལ་ཐོག་མ་མེད་པ་ནས་ངན་པ་གོམས་པའི་བག་ཆགས་ངན་པ་རེད་བསམ་ནས། སྤྱོད་པ་ངན་པ་དེ་ཚོ་མར་ཏོག་ཙམ་ག་ཚོད་ཡིན་ན་ཡང་སྤངས་པའི་ཐབས་ལ་བརྩོན་དགོས་པ་ཡིན་པའི་ཕྱིར་ན། དེ་སྤང་བའི་ཐབས་ལ་བརྩོན་ནས་དེ་ལག་ལེན་ཡག་པོ་ཞིག་བསྟར་ཐུབ་ན་རང་གི་དོན་ཡང་འགྲུབ་ཐུབ་ཀྱི་རེད་ལ། ང་རང་ཡང་དཔེ་ཡག་པོ་རེད་འགྲོ་གི་རེད་མ་གཏོགས། དེ་འདྲའི་ང་རང་གི་སྤྱོད་ལམ་བཟང་ངན་དེ་དབྱེ་འབྱེད་བྱེད་མ་ཐུབ་པ། རྟག་པར་སྤྱོད་ལམ་ངན་པའི་ཕྱོགས་ལ་ཤོར་འགྲོ་མཁན། སྤྱོད་ལམ་བཟང་པོ་ལ་དུས་ནམ་དུ་ཡང་འཇུག་མ་ཐུབ་མཁན་འདྲ་པོ་ཞིག་ཡིན་ན། 
\b
དེ་ནས་ང་རང་གིས་ང་རང་གི་དོན་དག་ཡང་སྒྲུབ་ཐུབ་ཀྱི་ཡོད་མ་རེད་ལ། མི་ཐུབ་པ་ཞིག་ཆགས་ཀྱི་ཡོད་རེད། དེ་ནས་ང་རང་གིས་ང་རང་ཙམ་གྱི་དོན་དུ་སྒྲུབ་ཐུབ་ཀྱི་མེད་ན། དེ་ནས་གཞན་སེམས་ཅན་གྱི་དོན་དེ་བསྒྲུབ་ཀྱི་ཡིན་ཟེར་མཁན་དང༌། སྒྲུབ་པར་འདོད་པའི་བློ་དེ་གད་མོ་བགད་ཡ་གི་གནས་འདྲ་པོ། བསྒྲུབ་མི་ཐུབ་བཞིན་དུ་སྐྱག་རྫུན་འདྲ་པོ་ཞིག་རེད་འགྲོ་གི་ཡོད་རེད་ལ། དེའི་ཕྱིར་ན་ཡིན་གཅིག་མིན་གཅིག་ང་རང་ཚོས་གཟབ་གཟབ་བྱས་ནས་བཙོན་འགྲུས་བརྩོན་ནས། སྤྱོད་པ་ངན་པ་དེ་ཚོ་ཕར་སྤངས་ཡ་ཡོད་པ་ཞིག་དང༌། སྤྱོད་པ་བཟང་པོ་དེ་ཚོ་ཚུར་ཉམས་སུ་ལེན་ཡ་ཡོད་པ་ཞིག་བྱེད་དགོས་ཀྱི་ཡོད་རེད་ལ། དེ་ནས་སྤྱོད་པ་བཟང་ངན་གྱི་ཤན་འབྱེད་དེ་ཡང་བྱེད། ཤན་ཕྱེས་ནས་དེ་ནས་སྤྱོད་པ་བཟང་ངན་དེ་ཚོ་བླང་དོར་བྱེད་པ། དེ་ཡང་སྲིད་པའི་འདུན་པ་མེད་པ་བྱས། དེ་ནས་ང་རང་གི་གནས་སྐབས་ཀྱི་ཚེ་འདིའི་སྟོབས་འབྱོར་དང༌། སྙན་གྲགས་ཀྱི་ཆེད་དུ་མ་ཡིན་པ། དངོས་གནས་རང་ཉིད་ཡིན་ན་ཡང་ཐར་པ་དང་ཐམས་ཅད་མཁྱེན་པའི་ལམ་དུ་འགྲོ་བ་ཞིག་དང༌། གཞན་སེམས་ཅན་ཡིན་ན་ཡང་སེམས་ཅན་དེ་ཚོ་འཁོར་བ་སྡུག་བསྔལ་གྱི་རྒྱ་མཚོ་ལས་སྐྱོབ་པའི་ཆེད་དུ་ཡིན་བསམ་པའི་ཀུན་སློང་རྣམ་པར་དག་པའི་སྒོ་ནས་ཚུལ་ཁྲིམས་སྲུང་བ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན།
\b
\v 29 བཟོད་པ་ལ་བསླབ་པ་ནི། ཞེས་གསུངས་ཏེ། དེ་རིང་གི་སྐབས་སུ་བཟོད་པའི་ཕ་རོལ་དུ་ཕྱིན་པ་རེད། དེ་ནས་བཟོད་པའི་ཕ་རོལ་དུ་ཕྱིན་པ་དེ་བསྐྱར་དུ་ང་རང་ཚོ་སྒོམ་ན་ཏོག་ཙམ་དཀའ་ངལ་ཡོད་པ། དེ་སྒོམ་ན་ཕན་ཐོགས་ཆེན་པོ་ཡོད་པ། དེ་ནས་མ་སྒོམ་ན་ཉེས་དམིགས་ཆེན་པོ་ཡོད་པ་འདྲ་པོ་ཞིག་རེད་ལ། དེའི་ཕྱིར་ན་རྒྱལ་སྲས་ཞི་བ་ལྷས་གསུངས་ན། བཟོད་པ་ལྟ་བུའི་དཀའ་ཐུབ་མེད། །ཞེ་སྡང་ལྟ་བུའི་སྡིག་པ་མེད། །ཞེ་སྡང་དེ་གནོད་པ་ཆེ་ཤོས་དང༌། སྡིག་པ་ཆེ་ཤོས་འདྲ་པོ་དང༌། བཟོད་པ་དེ་ཕན་ཡོན་ཆེ་ཤོས་དང༌། བསོད་ནམས་ཆེ་ཤོས་འདྲ་པོ་ཡིན་པ་གསུངས་ཡོད་པ་རེད་ལ། ད་ལྟའི་སྐབས་སུ། དགེ་བའི་ལོངས་སྤྱོད་འདོད་པའི་རྒྱལ་སྲས་ལ། །ཟེར། དགེ་བ་ཡག་པོ་ཞིག་བསགས་ནས། དགེ་བའི་སྟོབས་ཀྱིས་རང་གཞན་ལ་ཕན་པ་ཆེན་པོ་སྒྲུབ་པར་འདོད་པའི་རྒྱལ་བའི་སྲས་པོ་བྱང་ཆུབ་སེམས་དཔའ་དེ་ལ། དགེ་བ་བསགས་པའི་ཐབས་ཤིག་སྟོན་གྱི་ཡོད་རེད་ལ། དགེ་བ་བསགས་པའི་ཐབས་ཐམས་ཅད་ཀྱི་ནང་ནས། བཟོད་པ་སྒོམ་པ་སྟེ་བཟོད་པ་ལྟ་བུའི་དཀའ་ཐུབ་མེད་གསུངས་ཏེ། དཔེ་གལ་ཆེ་ཤོས། དེ་ཁྱད་འཕགས་དང་ལྡན་པ་རེད། བཟོད་པ་སྒོམ་པ་དེ་ཡང་ང་རང་ལ་གནོད་པ་བྱེད་མཁན་ཞིག་ཡོད་ན། བཟོད་པ་སྒོམ་པའི་བསོད་ནམས་དེ་བསགས་ཐུབ་ཀྱི་ཡོད་རེད། གནོད་པ་བྱེད་མཁན་ཞིག་མེད་ན་བཟོད་པ་སྒོམ་ཐབས་ཡོད་མ་རེད་ལ། དེའི་ཕྱིར་ན་བྱང་ཆུབ་སེམས་དཔའ་དེ་ལ་གནོད་པ་བྱེད་མཁན་ཞིག་བྱུང་ན། རིན་ཆེན་གཏེར་དང་འདྲ་བ་རྙེད་རྒྱུ་མེད་པ་ཞིག་རྙེད་པ་རེད། བསོད་ནམས་བསགས་པའི་རྒྱུ་མཆོག་ཏུ་འགྱུར་པ། བསོད་ནམས་འོང་སའི་གཏེར་ཁ་མཆོག་ཏུ་གྱུར་པ་ལྟ་བུ་ཞིག་ཡིན་པའི་ཕྱིར་ན། རིན་པོ་ཆེའི་གཏེར་རྙེད་པ་དང་མཚུངས་པ་རེད་ལ། 
\b
རྒྱུ་མཚན་དེའི་ཕྱིར་ན། ཚུར་ལ་གནོད་པ་བྱེད་མཁན་ཞིག་བྱུང་ན། དེ་ལ་ཕར་ཞེ་འགྲས་པ་དང་ཞེ་སྡང་བ་མི་བྱེད་པ། ཞེ་སྡང་མེད་པའི་སྒོ་ནས་བཟོད་པ་སྒོམ་དགོས་ཀྱི་རེད། དེ་ཡང་ཕ་རོལ་ཏུ་ཕྱིན་པ་དྲུག་གི་ནང་ནས་ཚུལ་ཁྲིམས་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་དེ་ཚོ་ལ་དམིགས་བསལ་གྱི་ཡུལ་ཞིག་དགོས་ཀྱི་ཡོད་མ་རེད་ལ། སྦྱིན་པ་དང་བཟོད་པ་གཉིས་ཡུལ་ཞིག་དགོས་ཀྱི་ཡོད་རེད། སྦྱིན་པ་བཏང་ན་སྦྱིན་པ་བཏང་བའི་ཡུལ་ཞིག་དགོས་ཀྱི་ཡོད་རེད་ལ། བཟོད་པ་སྒོམ་ན་བཟོད་པ་སྒོམ་པའི་ཡུལ་ཞིག་དགོས་ཀྱི་ཡོད་རེད་ལ། དེའི་ནང་ནས་སྦྱིན་པ་བཏང་བའི་ཡུལ་དེ། སྤྱིར་བཏང་གི་ཞི་བ་འདྲ་པོ་ཞིག་ཡིན་པའི་ཕྱིར་ན། བྱང་ཆུབ་སེམས་དཔའ་རྣམས་ཀྱིས་སྦྱིན་པ་བཏང་བའི་ཡུལ་དེ་ཤིན་ཏུ་ནས་ཀྱང་རྙེད་པར་དཀའ་བ། སྦྱིན་པ་བཏང་ན་སྦྱིན་པ་བཏང་བའི་ཡུལ་དེ་དགོས་ཀྱི་ཡོད་རེད་ལ། ཡུལ་དེ་རྙེད་པར་དཀའ་བ་ཞིག་རེད། བཟོད་པ་སྒོམ་ན་བཟོད་པ་སྒོམ་བའི་ཡུལ་དེ་ཡང་རྙེད་དཀའ་བ་རེད། བྱང་ཆུབ་སེམས་དཔའ་དེ་ཚོས་ཕ་ལ་གནོད་པ་གང་ཡང་བྱེད་ཀྱི་ཡོད་མ་རེད། དེའི་ཕྱིར་ན་ཚུར་ལ་གནོད་པ་བྱེད་མཁན་དེ་ཞེ་དྲག་དཀོན་པོ་རེད་ལ། གནོད་པ་བྱེད་མཁན་ཞིག་བྱུང་ན། ཕར་གནོད་པ་བྱེད་མ་དགོས་པ། ཚུར་ལ་གནོད་པ་བྱེད་མཁན་ཞིག་བྱུང་ན་དེ་དཔེ་བཟོད་པ་སྒོམ་སའི་ཐབས་ཤིག་རྙེད་པ་རེད་མ་གཏོགས། དེ་མེད་ན་བཟོད་པ་སྒོམ་པའི་ཐབས་རྙེད་ཀྱི་ཡོད་མ་རེད། དེའི་ཕྱིར་ན་བཟོད་པ་སྒོམ་པའི་ཡུལ་ཞིག་རྙེད་ན། དུས་ཚོད་བཟང་པོ་ཞིག་ང་རང་གིས་བསོད་ནམས་ཀྱི་ཚོགས་བསགས་པའི་ཐབས་ཤིག་རྙེད་པའི་སྐབས་སུ་ཆུད་ཟོས་སུ་མ་འགྲོ་བ་ཡིན་གཅིག་མིན་གཅིག་བཟོད་པ་སྒོམ་ཐུབ་པ་བྱེད་དགོས་རེད།
\b
\v 30 བརྩོན་འགྲུས་ལ་བསླབ་པ་ནི། ཞེས་གསུངས་ཏེ། དེའི་རྗེས་སུ་ཉི་ཤུ་རྩ་གཅིག་པ་དེ་བརྩོན་འགྲུས་རེད་ལ། བརྩོན་འགྲུས་ཀྱི་ཕ་རོལ་དུ་ཕྱིན་པ་དེ་བསྐྱར་དུ་ང་རང་ཚོས་བྱང་ཆུབ་སེམས་དཔའི་སྤྱོད་པ་སྤྱད་པའི་སྐབས་སུ་བརྩོན་འགྲུས་ཆེན་པོ་བརྩོན་དགོས་ཀྱི་རེད། དེ་ལེ་ལོའི་དབང་དུ་ཤོར་ཉེན་གྱི་མ་རེད། དེ་མ་ཡིན་པ་དེ་འདི་ལྟར་ཚིག་གི་དབང་དུ་བྱས་ན། །རང་དོན་འབའ་ཞིག་བསྒྲུབ་པའི་ཉན་རང་ཡང༌། རང་དོན་ཁོ་ན་ཉན་ཐོས་དང༌། རང་སངས་རྒྱས་ཀྱིས་རང་དོན་བྱེད་ཀྱི་ཡོད་རེད། རང་ཟེར་མཁན་དེ་དཔེ་ཤིན་ཏུ་རྒྱ་ཆུང་བ། ང་རང་གཅིག་པོ་རེད། གཞན་ཟེར་མཁན་དེ་ཤིན་ཏུ་རྒྱ་ཆེ་བ། བྱེ་བ་དུང་ཕྱུར་ས་ཡ་མང་པོའི་དོན་ལ་གོ་ཡི་ཡོད་རེད། རང་དོན་དེ་གཅིག་མ་གཏོགས་བསྒྲུབ་ཡ་ཡོད་མ་རེད་ལ། ཉན་ཐོས་དང༌། རང་སངས་རྒྱས་དེ་ཚོས་རང་དོན་འབའ་ཞིག་བསྒྲུབ་ཀྱི་ཡོད་རེད་ལ། དེ་ཁོང་ཚོ་དཔེ་བསམ་པ་རྒྱ་ཆུང་ཆུང༌། སྤྱོད་པ་རྒྱ་ཆུང་ཆུང༌། འབྲས་བུ་རྒྱ་ཆུང་ཆུང༌། ཏིང་ངེ་འཛིན་སྒོམ་པ་རྒྱ་ཆུང་ཆུང༌། རྒྱ་ཆུང་ཆུང་ཤ་སྟག་རེད་དེ་ཡིན་ན་ཡང་ཁོང་རྣམ་པ་ཚོས་བརྩོན་འགྲུས་ཆེན་པོ་བྱེད་ཀྱི་ཡོད་རེད། 
\b
མགོ་ལ་མེ་ཤོར་བ་ན་བཟློག་པ་ལྟ་བུ་སྟེ། མགོ་ལ་མེ་ཤོར་བ་ཡིན་ན་ལམ་སང་བཟློག་དགོས་ཀྱི་རེད་མ་གཏོགས་མགོ་མེས་འཚིགས་ཀྱི་ཡོད་རེད་ལ། དཔེ་དེ་བཞིན་ཏུ་ཁོང་རྣམ་པ་ཚོས་ཀྱང་དུས་ཚོད་གཅིག་ཀྱང་མ་འགོར་བར་བྱས་ནས། རང་དོན་བསྒྲུབ་ནས་བརྩོན་འགྲུས་བྱེད་ཀྱི་ཡོད་རེད་ལ། དེ་ནས་ང་རང་ཚོ་བྱང་ཆུབ་སེམས་དཔའི་ལམ་ལ་ཞུགས་མཁན་ཚོ་དེ་འདྲ་མ་རེད། འགྲོ་བ་ཀུན་གྱི་དོན་བསྒྲུབ་ཀྱི་ཡོད་རེད་ལ། འགྲོ་བ་ཀུན་གྱི་དོན་བསྒྲུབ་རྒྱུ་དེ་ལ་ཤིན་ཏུུ་ནས་ཀྱང་རྒྱ་ཆེན་པོ། སེམས་ཅན་བསམ་གྱིས་མི་ཁྱབ་པ། དེ་ཡང་རྫོགས་པའི་སངས་རྒྱས་བཅོས་ལྡན་འདས་ཀྱི་གོ་འཕང་ལ་བསྐྱོད་པ་རྒྱུ་མཚན་དེའི་ཕྱིར་ན། ཀུན་སློང་རྒྱ་ཆེན་པོ། སྤྱོད་པ་རྒྱ་ཆེན་པོ། གང་ག་རྒྱ་ཆེན་པོ་དགོས་ཀྱི་རེད་ལ། རྒྱ་ཆེན་པོ་དེ་བསྒྲུབ་དུས་དེ་ལ་འགྲོ་བ་ཀུན་གྱི་དོན་དུ་ཡོན་ཏན་ཐམས་ཅད་འབྱུང་བའི་གནས་འགྲོ་བ་སེམས་ཅན་ཐམས་ཅད་ཀྱི་ཡོན་ཏན་འབྱུང་བའི་གནས། དེ་ཐེག་པ་ཆེན་པོའི་བསམ་པ་དང༌། ཐེག་པ་ཆེན་པོའི་ཀུན་སློང་དང༌། ཐེག་པ་ཆེན་པོའི་སྤྱོད་པ་དེ་ཚོ་ལ་བརྩོན་གྱི་ཡོད་རེད་ལ། དེ་རྒྱ་ཆེན་པོ་ཡོད་པའི་ཕྱིར་ན་བརྩོན་འགྲུས་བརྩམ་དགོས་པ་བཤད་མ་དགོས་པ་ཡིན་པའི་ཕྱིར་ན། བརྩོན་འགྲུས་བརྩམ་གྱི་ཡོད་པ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་དེ་ཡིན། དེ་ནས་དེ་ཕ་རོལ་དུ་ཕྱིན་པ་དྲུག་གི་ནང་ནས་བཞི་པ་དེ་རེད།
\b
\v 31 བསམ་གཏན་ལ་བསླབ་པ་ནི། ཞེས་གསུངས་ཏེ། ལྔ་པ་དེ་ཞི་གནས་ཏེ་བསམ་གཏན་རེད། བསམ་གཏན་དེ་ང་རང་ཚོ་ཐུན་མོང་གི་དབང་དུ་བྱས་ན། ཞི་གནས་དང་ལྷག་མཐོང་གཉིས་ཀྱི་ནང་ནས་ཞི་གནས་དེ་རེད། ཞི་གནས་ཏེ་ཞི་བ་ཟེར་དུས་སེམས་ལ་ཉོན་མོངས་པ་མེད་པ། དེའི་ནང་ནས་ཞེ་སྡང་དང༌། ང་རྒྱལ་དང་ཕྲག་དོག་ལ་སོགས་པ་མེད་པའི་ཕྱིར་ན་དེ་ལ་ཞི་བ་ཟེར། གནས་པ་ཟེར་དུས་རྣམ་རྟོག་མང་པོ་འཁྲུལ་བ་མ་ཡིན་པ། གཏན་དུ་གནས་པ་ཡིན་པའི་ཕྱིར་ན་གནས་པ་ཟེར། དེ་ལ་ཞི་གནས་དེ་ང་རང་ཚོས་དུས་རྒྱུན་དུ་སྒོམ་ཡ་དེ་གལ་ཆེན་པོ་རེད། 
\b
དེ་ཡང་སྤྱིར་བཏང་གི་དབང་དུ་བྱས་ན་ཞི་གནས་དང་ལྷག་མཐོང་གཉིས་གང་གལ་ཆེ་ཡི་རེད་ཟེར་ན། ལྷག་མཐོང་དེས་ཉོན་མོངས་པ་བཅོམ་གྱི་ཡོད་རེད། ལྷག་མཐོང་གིས་ཉོན་མོངས་པ་འཇོམས་ཀྱི་ཡོད་རེད་དེ་ཡིན་ན་ཡང༌། ལྷག་མཐོང་རྐྱང་པས་ཉོན་མོངས་པ་དེ་འཇོམས་ཐུབ་ཀྱི་ཡོད་མ་རེད། ཞི་གནས་དང་རབ་ཏུ་ལྡན་པས་ལྷག་མཐོང་དེ་དཔེ་གསལ་པོ། ལྷག་མཐོང་དེ་དཔེ་གཏན་པོ་ཡོང་གི་ཡོད་རེད་ལ། དེས་ཉོན་མོངས་པ་འཇོམས་ཐུབ་ཀྱི་ཡོད་རེད། དེ་མ་གཏོགས་ལྷག་མཐོང་རྐྱང་པ་ཞི་གནས་མེད་པ་དེས་ཏོག་ཙམ་ཏོག་ཙམ་གསལ་པོ། ཏོག་ཙམ་ཏོག་ཙམ་རྣམ་རྟོག་འདྲ་པོ་འཕྲོ་ཡོང་བ། དེ་འདྲ་ལྷག་མཐོང་ཞིག་གིས་རྩ་ནས་ཡོང་ཐུབ་ཀྱི་མ་རེད་ལ། རྒྱུ་མཚན་དེའི་ཕྱིར་ན་ཞི་གནས་དང་ལྡན་དགོས་པ་ཞིག་དང༌། ཞི་གནས་དང་ལྡན་དགོས་པ་དེ་ཡང་ཞི་གནས་རབ་ཏུ་ལྡན་པའི་ལྷག་མཐོང་གི་སྒོ་ནས། དཔེ་མི་སྲིད་པའི་བརྟན་པོ། དཔེ་མི་སྲིད་པའི་ཡག་པོ་དང་ལྡན་པ་ཞིག་གིས་ཉོན་མོངས་པ་འཇོམས་གྱི་ཡོད་རེད། ཉོན་མོངས་པ་རྣམ་པར་འཇོམས་པ་ཞིག་བྱས་ནས། ང་རང་ཚོའི་ཉོན་མོངས་པ་དེ་འཇོམས་དགོས་ཀྱི་ཡོད་རེད། རྣམ་རྟོག་དེ་འཇོམས་དགོས་ཀྱི་ཡོད་རེད་མ་གཏོགས། ཉོན་མོངས་པའི་ངོ་བོ་དེ་སྡུག་བསྔལ་གྱི་རྣམ་པ་དང༌། རྣམ་རྟོག་གི་ངོ་བོ་དེ་སྡུག་བསྔལ་གྱི་རྣམ་པ་ཡོད་རེད་ལ། དེས་སྡུག་བསྔལ་དང་ཉོན་མོངས་དང་རྣམ་རྟོག་དེ་ཚོ་སྤྱིར་བཏང་གི་སེམས་སྡུག་བསྔལ་ལས་གྱུར་པ་ཞིག་དང༌། སྡུག་བསྔལ་ལས་གྱུར་པས་མི་ཚད་པ་དེས་བསམ་པ་ངན་པ་འདྲ་པོ་ཡོད་རེད། སྤྱིར་བཏང་སེམས་པ་མང་པོ་ཡོད་རེད། སེམས་པ་བཟང་པོ་དང་ངན་པ་གཉིས་ཀྱི་ནང་ནས་མང་ཆེ་ཤོས་དེ་ཏོག་ཙམ་གནོད་སེམས་འདྲ་པོ་དང༌། ང་རྒྱལ་འདྲ་པོ་དང༌། ཕྲག་དོག་འདྲ་པོའི་རྣམ་པ་དེ་ཞེ་དྲག་ཤུགས་ཆེར་ཡོད་རེད་ལ། དེའི་ཕྱིར་ན་དེ་ཚོ་འཇོམས་མ་ཐུབ་ན། ང་རང་ཚོ་བདེ་སྐྱིད་དང་ལྡན་པ་ཡོང་ཐུབ་ཀྱི་ཡོད་མ་རེད་ལ། 
\b
རྒྱུ་མཚན་དེའི་ཕྱིར་ན་ཞི་གནས་རབ་ཏུ་ལྡན་པའི་ལྷག་མཐོང་ཞིག་གིས་ཉོན་མོངས་པ་རྣམ་པར་འཇོམས་ཀྱི་ཡོད་རེད་ལ། དེ་འཇོམས་ཀྱི་ཡོད་པ་དེ་ཧ་གོ་བར་བྱེད་དགོས་རེད། ཞི་གནས་དེ་དཔེ་ཡག་པོ་ཞིག་སྒོམ་དགོས་ཀྱི་ཡོད་རེད། ཞི་གནས་ཡག་པོ་སྒོམ་པ་དེ་ཡང་སྤྱིར་བཏང་གི་ཐུན་མོང་མ་ཡིན་པའི་ཞི་གནས་མ་གཏོགས། ཐུན་མོང་འཇིག་རྟེན་པའི་ཞི་གནས་བསམ་གཏན་བཞི་དང༌། གཟུགས་མེད་བཞིའི་ཞི་གནས་ཤིག་སྒོམ་ན་དེས་ཞེ་དྲག་ཕན་ཐོགས་ཡོད་མ་རེད་ལ། དེའི་ཕྱིར་ན། གཟུགས་མེད་བཞི་ལས་ཡང་དག་འདས་པ་ཡི་བསམ་གཏན་གྱི་སེམས་པ་དེ་གསལ་པོ་དང༌། སེམས་པ་དེ་བརྟན་པོ་དང༌། སེམས་པ་དེ་ཞི་བའི་རང་བཞིན་དང་ལྡན་པའི་བསམ་གཏན་སྒོམ་པ་དེ། རྒྱལ་བའི་སྲས་པོ་བྱང་ཆུབ་སེམས་པ་རྣམས་ཀྱིས་ལག་ཏུ་ལེན་པར་བྱ་བ་ཡིན།
\b
\v 32 ཤེས་རབ་ལ་བསླབ་པ་ནི། ཞེས་གསུངས་ཏེ། དེ་ལྟར་དུ་དང་པོ་ཞི་གནས་ཡང་དག་པ་ཞིག་སྒོམ། ཞི་གནས་ཡང་དག་པ་ཞིག་སྒོམ་སྟེ་གོང་དུ་བཤད་པ་ལྟར་ཕ་རོལ་དུ་ཕྱིན་པ་ལྔ་པོ་དེ་བརྩོན། དེའི་ནང་ནས་བསྐྱར་དུ་ཚོགས་བསགས་ནས། སངས་རྒྱས་ཀྱི་གོ་འཕང་སྒྲུབ་དགོས་ཀྱི་ཡོད་རེད་ལ། ཚོགས་བསགས་པ་ལ་བསོད་ནམས་ཀྱི་ཚོགས་དང༌། ཡེ་ཤེས་ཀྱི་ཚོགས་གཉིས་ཡོད་པའི་ནང་ནས། དེ་ལྟ་བུ་ཡི་ཕ་རོལ་དུ་ཕྱིན་པ་ལྔ་པོ་དེ་ལ་ཡང་ཉམས་སུ་ལེན་དགོས་ཀྱི་ཡོད་རེད་ལ། ཕ་རོལ་དུ་ཕྱིན་པ་ལྔ་དེ་ཉམས་སུ་ལེན་ནས་ཀྱང༌། གཙོ་བོ་ལྟ་བུ་དེ་ལ་ཡིན་གཅིག་མིན་གཅིག་ཤེས་རབ་དགོས་ཀྱི་ཡོད་རེད། ཤེས་རབ་དགོས་ཀྱི་ཡོད་རེད་མ་གཏོགས་ཏོག་ཙམ་ཏོག་ཙམ་ཤེས་རབ་མེད་ན། ཕ་རོལ་དུ་ཕྱིན་པ་ལྔ་པོ་དེ་ཡང་ཕ་རོལ་དུ་ཕྱིན་པ་རེད་ཐུབ་ཀྱི་ཡོད་མ་རེད། ཕ་རོལ་དུ་ཕྱིན་པ་དྲུག་གི་ནང་ནས་ཤེས་རབ་ཀྱི་ཕ་རོལ་དུ་ཕྱིན་པ་དེ་མེད་ན་ཕ་རོལ་དུ་ཕྱིན་པ་སྦྱིན་པ་ནས་ལྔ་པ་བསམ་གཏན་གྱི་ཕ་རོལ་དུ་ཕྱིན་པའི་བར་ཕ་རོལ་དུ་ཕྱིན་པ་རྣམ་པ་ལྔ་ཡིས་གནས་སྐབས་བསོད་ནམས་ཀྱི་ཚོགས་བསགས་ཐུབ་ཀྱི་ཡོད་རེད། སྦྱིན་པ་བཏང་བ་ལ་བརྟེན་ནས་སེམས་ཅན་ལ་ཕན་གྱི་ཡོད་རེད། སེམས་ཅན་ལ་ཕན་པ་ཙམ་དུ་ཡང་མ་ཟད། རང་ལ་ཡང་བསོད་ནམས་རྒྱ་ཆེན་པོ་འབྱུང་ཐུབ་ཀྱི་ཡོད་རེད། དེ་བཞིན་དུ་ཚུལ་ཁྲིམས་སྲུང་བ་དང་བཟོད་པ་དང༌། བརྩོན་འགྲུས་དང༌། བསམ་གཏན་གསུམ་པོ་ལ་ཡང་དེ་ལྟར་དུ་རེད་དེ་ཡིན་ན་ཡང༌། རྫོགས་པའི་བྱང་ཆུབ་ཐོབ་པར་མི་ནུས་པས་ཟེར་དུས། དངོས་གནས་ཀྱི་ང་རང་ཚོའི་ཉོན་མོངས་པ་འཁོར་བའི་གནས་སྟངས་དེ་ཕར་བསྐྱུར་ནས་ཐམས་ཅད་མཁྱེན་པའི་ཡེ་ཤེས་ཤིག་ཐོབ་པ། 
\b
དེ་ནས་སེམས་ཅན་གྱི་དོན་བསྒྲུབ་པ་ལ་ཡང་སེམས་ཅན་གྱི་དོན་དེ་རྒྱ་ཆེན་པོ་བསྒྲུབ་དགོས་ཀྱི་ཡོད་རེད། ང་རང་ལ་ཐམས་ཅད་མཁྱེན་པའི་ཡེ་ཤེས་ཤིག་ཡོད་ན། སེམས་ཅན་གྱི་དོན་རྒྱ་ཆེན་པོ་ཞིག་དང༌། སེམས་ཅན་གྱི་དོན་རྒྱ་ཆེན་པོ་བསྒྲུབ་པ་དེ་ཡང་མ་འཁྲུལ་བ། མ་ནོར་བ་སེམས་ཅན་ལ་ཕན་ཐོགས་པ། ལམ་ཡང་དག་པ་ལ་འཁྲིད་ཐུབ་པ་ཞིག་ཡོང་གི་རེད་མ་གཏོགས། གནས་སྐབས་ཀྱི་ཕན་པ་ཙམ་གྱིས་སྤྱིར་བཏང་གི་སེམས་ཅན་ལ་ཕན་པ་བྱེད་ན་ཡག་པོ་རེད་དེ་ཡིན་ན་ཡང༌། གནས་སྐབས་ཀྱིས་ཕན་པ་ཙམ་གྱིས་མཐར་ཐུག་གི་ཕན་པ་རྒྱ་ཆེན་པོ་དེ་ཡོང་ཀྱི་ཡོད་མ་རེད་ལ། མཐར་ཐུག་གི་ཕན་པ་རྒྱ་ཆེན་པོ་བསྒྲུབ་པར་བྱེད་པ་ལ་རྫོགས་པའི་བྱང་ཆུབ་ཐོབ་ནས། རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་དེ་ཐོབ་དགོས་ཀྱི་ཡོད་རེད། 
\b
རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་དེ་ཐོབ་པར་བྱེད་པ་ལ། དྲུག་པ་ཤེས་རབ་ཀྱི་ཕ་རོལ་དུ་ཕྱིན་པའི་སྒོ་ནས་ཐམས་ཅད་མཁྱེན་པའི་ཡེ་ཤེས་དེ་ཐོབ་དགོས་ཀྱི་ཡོད་རེད་མ་གཏོགས། ཤེས་རབ་ཀྱི་ཕ་རོལ་དུ་ཕྱིན་པ་མེད་པ་ལ་གནས་སྐབས་སུ་བསོད་ནམས་ཀྱི་ཚོགས་ཙམ་གྱིས། ཡེ་ཤེས་ཀྱི་ཕ་རོལ་དུ་ཕྱིན་པ་དེ་ཐོབ་ཀྱི་ཡོད་མ་རེད། ཐམས་ཅད་མཁྱེན་པའི་ཡེ་ཤེས་དེ་ཐོབ་ཐུབ་ཀྱི་ཡོད་མ་རེད། ཐོབ་པར་མི་ནུས་པ་དེའི་ཕྱིར་ན་ཐབས་དང་ལྡན་ཞིང་འཁོར་གསུམ་མི་རྟོག་པའི་ཤེས་རབ་དེ། བྱང་ཆུབ་སེམས་དཔས་སྒོམ་དགོས་ཀྱི་ཡོད་རེད་ལ། འཁོར་གསུམ་མི་རྟོག་པའི་ཤེས་རབ་ཟེར་མཁན་དེ། རང་བཞིན་གྱིས་ཆོས་རྣམས་ཀྱི་གནས་ལུགས་མ་ནོར་བ་རྟོགས་པའི་ཤེས་རབ་དེ་ལ་འཁོར་གསུམ་མི་རྟོག་པ་ཟེར། སྦྱིན་པ་ཞིག་བཏང་ན་ཡང། སྦྱིན་པ་གཏོང་བ་པོ་ཡང་བདག་ཡིན་བསམ་པ་ལྟ་བུ་ཡོད་ན། དེ་ལ་ཏོག་ཙམ་གནོད་པ་འདྲ་པོ་ཞིག་ཡོད་རེད། སྦྱིན་པ་གཏང་བའི་ཡུལ་དེ་སེམས་ཅན་གཞན་ཡིན་བསམ་ན་ཡང༌། དངོས་གནས་ཀྱིས་ངོ་བོའི་གནས་ཚུལ་ལ་མཐུན་ཀྱི་ཡོད་མ་རེད་ལ། སྦྱིན་པ་གཏང་རྒྱུའི་དངོས་པོ་ལ་ཡང་ཞེན་ཆགས་ཡོད་ན་ཏོག་ཙམ་ཕན་གྱི་ཡོད་མ་རེད། དེ་གསུམ་དེ་དོན་དམ་པ་ལ་རང་བཞིན་གྱིས་མ་གྲུབ་པ་ཡིན་པ་ལ་ཧ་གོ་ནས། གནས་སྐབས་ཀུན་རྫོབ་ཙམ་དུ་སེམས་ཅན་དེ་སྡུག་བསྔལ་ལས་སྐྱབས་པའི་ཆེད་དུ་སྦྱིན་པ་བཏང་བ་ཡིན་བསམ་ན། སྦྱིན་པ་དེ་ཡང་དག་པ་ལ་འགྲོ་ཡི་ཡོད་རེད། ཚུལ་ཁྲིམས་ཡང་དེ་ལྟར་དུ་རེད་ལ། 
\b
དེ་ནས་ཐབས་ཀྱི་ཕ་རོལ་དུ་ཕྱིན་པ་རྣམ་པ་ལྔ་སྟེ། སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་གྱི་ཕ་རོལ་དུ་ཕྱིན་པའི་བར་དུ་ཐབས་ཀྱི་ཕ་རོལ་དུ་ཕྱིན་པ་རྣམ་པ་ལྔ་དང་ལྡན་ཞིང༌། ཤེས་རབ་ཀྱི་ཕ་རོལ་དུ་ཕྱིན་པ་འཁོར་གསུམ་མི་རྟོག་པའི་ཤེས་རབ་དེ་ཐབས་ཀྱི་ཕ་རོལ་དུ་ཕྱིན་པ་དེ་དང་མི་ལྡན་པའི་ཤེས་རབ་རྐྱང་པ་བསྒོམ་ན་ཡང་འགྲིགས་ཀྱི་ཡོད་མ་རེད། ཤེས་རབ་དང་མི་ལྡན་བའི་ཐབས་རྐྱང་པས་འགྲིགས་ཀྱི་ཡོད་མ་རེད་ལ། དེའི་ཕྱིར་ན་ཐབས་དང་ལྡན་ཞིང་འཁོར་གསུམ་མི་རྟོག་པའི་ཤེས་རབ་སྒོམ་པ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན།
\b
\v 33 རང་གི་འཁྲུལ་པ་རང་གིས་བརྟགས་ནས་སྤང་བ་ནི། ཞེས་གསུངས་ཏེ། དེའི་རྗེས་སུ་མདོ་ལས་གསུངས་པའི་ཆོས་བཞི་ཟེར་མཁན་དེ། དོན་ཚན་རྣམ་པ་བཞི་གསུངས་ཡོད་པ་རེད། བྱང་ཆུབ་སེམས་དཔའ་རྣམས་ཀྱིས་བསླབ་པར་བྱ་བ་མདོ་ལས་དམིགས་བསལ་གྱིས་སྤྱིར་བཏང་གི་དབང་དུ་བྱས་ན། བྱང་ཆུབ་སེམས་དཔས་སྤྱད་པར་བྱ་བ་དེ་ཕ་རོལ་དུ་ཕྱིན་པ་དྲུག་རེད། ལུས་ངག་ཡིད་གསུམ་གྱི་སྒོ་ནས་སྤྱད་པར་བྱ་བ་བྱ་དགོས་ཀྱི་ཡོད་རེད་ལ། དེའི་ནང་ནས་ཀྱང་ང་རང་གིས་ཉམས་ལེན་བྱེད་པ་དེ་ལ། མདོ་ལས་གསུངས་པའི་ཆོས་བཞི་གསུངས་ཡོད་པ་རེད། མདོ་ལས་གསུངས་པའི་ཆོས་བཞི་དེ་སངས་རྒྱས་བཅོམ་ལྡན་འདས་ཀྱིས་མདོའི་ནང་ལ་གསུངས་ཡོད་རེད། མདོའི་ལུགས་སུ་གསུངས་པའི་ཆོས་བཞིའི་དང་པོ་དེ། རང་གི་འཁྲུལ་པ་ལ་བརྟགས་ནས་སྤངས་དགོས་པ་གསུངས་ཡོད་རེད་ལ། དེ་ཡང་དུས་རྒྱུན་དུ། ང་རང་གིས་སྤྱོད་པ་ག་རེ་སྤྱད་ན་ཡང་དེ་ལ་བརྟག་དཔྱད་བྱེད་དགོས་ཀྱི་རེད། ང་རང་གིས་དང་པོ་དུས་རྒྱུན་དུ་ལུས་ཀྱིས་ལས་ཀ་གང་འདྲ་བྱེད་ཀྱི་འདུག དེ་བཞིན་དུ་ངག་གིས་སྐད་ཆ་ག་རེ་བཤད་ཀྱི་འདུག སེམས་ཀྱིས་ཀུན་སློང་གང་འདྲ་ཞིག་བཅང་གི་འདུག །དེ་ཚོར་ཡག་པོ་བརྟག་དཔྱད་བྱེད་དགོས་ཀྱི་རེད་ལ། བརྟག་དཔྱད་བྱེད་པའི་སྐབས་ལ། ང་རང་གི་ནོར་བ་འདི་ང་རང་གི་ཆོས་དང་མི་མཐུན་པའི་བྱ་བ་རེད། འདི་ཆོས་དང་མི་མཐུན་པའི་ཀུན་སློང་རེད་བསམ་ནས། ཡིན་གཅིག་མིན་གཅིག་སྤངས་དགོས་ཀྱི་ཡོད་རེད། ཆོས་དང་མཐུན་པ་ཡིན་ན་ཡང༌། དེ་ལ་དང་པོ་རང་གི་རྣམ་པ་ལ་ལུས་ཀྱི་སྤྱོད་པ་ཡིན་ན་ཡང་ཆོས་དང་མཐུན་པའི་རྣམ་པ་ཡོད་རེད་དེ་ཡིན་ན་ཡང་དེ་ལ་ང་རང་གིས་ལེགས་པར་བརྟག་དཔྱད་བྱེད་པའི་སྐབས་སུ། སྐྱོན་ཏོག་ཙམ་ཞིག་འདུག་བསམ་པ་ཞིག་དང༌། དེ་དངོས་གནས་ང་རང་གིས་འདི་ཆོས་དང་མཐུན་པ་བྱེད་ཀྱི་ཡོད་རེད། འདི་ཆོས་དང་མི་མཐུན་པ་བྱེད་ཀྱི་ཡོད་རེད་བསམ་པ་ཧ་གོ་བ། དེ་བཞིན་དུ་ངག་གིས་སྐད་ཆ་བཤད་པའི་སྐབས་ལ་ཡང་དེ་ལྟ་བུ་དང༌། སེམས་ཀྱི་ཀུན་སློང་ལ་ཡང་སྤྱིར་བཏང་གིས་ང་རང་གི་ཀུན་སློང་དེ་ལ་ནོར་འཁྲུལ་ཡོད་མ་རེད་དེ། 
\b
ཡང་སྐབས་སྐབས་ལ་ང་རང་ནོར་འཁྲུལ་འདི་འདྲ་ཤོར་གྱི་ཡོད་རེད་བསམ་ནས་དེ་ལ་ཡིན་གཅིག་མིན་གཅིག་དུས་དང་རྣམ་པ་རྒྱུན་དུ་བརྟག་དཔྱད་བྱེད་དགོས་ཀྱི་ཡོད་རེད། བརྟག་དཔྱད་བྱེད་པའི་སྐབས་སུ་རང་གི་འཁྲུལ་པ་རང་གིས་མ་བརྟག་ན། རང་གི་འཁྲུལ་པ་དེ་རང་གིས་ཡིན་གཅིག་མིན་གཅིག་ང་རང་ལ་འཁྲུལ་བ་འདུག་དང་མི་འདུག་ལ་ལེགས་པར་བརྟག་དགོས་ཀྱི་ཡོད་རེད། དུས་རྒྱུན་དུ་རང་གིས་དགེ་བའི་བཤེས་གཉེན་བསྟེན་གྱི་ཡོད་རེད་དེ་ཡིན་ན་ཡང༌། དགེ་བའི་བཤེས་གཉེན་ལ་བསྟེན་པའི་སྐབས་སུ་དགེ་བའི་བཤེས་གཉེན་གྱིས་དུས་རྒྱུན་དུ་ཁྱེད་རང་གི་སྤྱོད་པ་དེ་འཁྲུལ་འགྲོ་གི་འདུག །ཁྱེད་རང་ལ་ནོར་བ་འདུག་ཟེར་ནས་བསླབ་ཀྱི་ཡོད་རེད་དེ་ཡིན་ན་ཡང༌། གང་ཟག་ཐ་དད་པ་ཡིན་དུས། དེ་ནས་ཕྲ་བ་ཕྲ་བ་ག་དུས་ནོར་གྱི་ཡོད་པ་ཕྲ་བ་ཕྲ་བ་སྐྱོན་གང་འདྲ་འབྱུང་གི་ཡོད་པ། གཅིག་བྱས་ན་དགེ་བའི་བཤེས་གཉེན་གྱིས་དངོས་སུ་གཟིགས་ཐུབ་ཀྱི་ཡོད་མ་རེད་ལ། གཟིགས་མ་ཐུབ་ན་ང་རང་ལ་སྐྱོན་རང་བཞིན་གྱིས་འབྱུང་འགྲོ་ཡི་ཡོད་རེད། དུས་རྒྱུན་དུ་དེའི་ནང་ནས་ང་རང་གིས་དུས་རྒྱུན་དུ་བརྟག་དཔྱད་བྱེད་དགོས་ཀྱི་རེད་ལ། 
\b
རྒྱུ་མཚན་ག་རེ་རེད་ཟེར་ན། ང་རང་ལ་བདེ་བར་གཤེགས་པའི་སྙིང་པོ་ཡོད་པས་ནུས་པ་ཡོད་རེད་དེ་ཐོག་མ་མེད་པ་ནས། ཏོག་ཙམ་སྐྱོན་དང་ཡོན་ཏན་གཉིས་ཀྱི་ནང་ནས་སྐྱོན་ལ་གོམས་ཆེ་བ་ཡོད་རེད། སྐྱོན་ལ་གོམས་ཆེ་བ་ཡིན་པའི་ཕྱིར་ན། ང་རང་གིས་ཡོན་ཏན་གྱི་གནས་ལ་ཡར་བརྩོན་ན་ཡང་སྐབས་སྐབས་ལ་སྐྱོན་གྱི་དབང་དུ་ཤོར་འགྲོ་ཡི་ཡོད་རེད་ལ། རྒྱུ་མཚན་དེའི་ཕྱིར་ན་སྐྱོན་གྱི་དབང་དུ་ཤོར་གྱི་ཨེ་འདུག་མི་འདུག་བརྟག་དཔྱད་བྱས། ཡོན་ཏན་གྱི་ནང་ལ་བཅུག་ཐུབ་ཀྱི་ཨེ་འདུག་མི་འདུག་བརྟག་དཔྱད་བྱེད་དགོས་ཀྱི་ཡོད་རེད་མ་གཏོགས། ང་རང་གིས་དང་པོ་ཕར་ལྟས་ན། ཆོས་པའི་གཟུགས་ཀྱིས་ང་རང་ཆོས་པ་ཡིན་བསམ་པ་དང༌། ཆོས་སྒྲུབ་མཁན་ཡིན་བསམ་པ་དང༌། བྱང་ཆུབ་སེམས་དཔའ་ཡིན་བསམ་པ་འདྲ་པོ་གཞན་གྱིས་ལྟས་ན་ཡང༌། བྱང་ཆུབ་སེམས་དཔའི་རྣམ་པ་འདྲ་པོ་དང༌། ཆོས་པའི་རྣམ་པ་འདྲ་པོ་མཐོང་བ་ཞིག་ལ། དངོས་གནས་ང་རང་གིས་ལྟ་དུས་ཆོས་དང་མི་མཐུན་པའི་ལས་ཀ་བྱེད་པ་ཡང་ཡོང་སྲིད་ཀྱི་ཡོད་རེད་ལ། ང་རང་གིས་ཀྱང་ད་ལྟའི་སྐབས་འདི་ལ་རགས་པ་ཙམ་གྱི་དབང་དུ་བྱས་ན། ང་རང་ཆོས་པ་ཡིན་བསམ་གྱི་ཡོད་རེད་དེ་ཡིན་ན་ཡང་དེའི་ནང་ལ། ཆོས་དང་མི་མཐུན་པའི་སྤྱོད་པ་མང་པོ་འབྲེལ་སྲིད་ཀྱི་ཡོད་རེད། དེའི་ཕྱིར་ན་དེ་འགྲིགས་པར་བྱེད་པ་ལ་དུས་རྒྱུན་དུ་རང་གིས་རང་ལ་བརྟག་དཔྱད་བྱེད་དགོས་རེད་ཟེར། 
\b
དེ་ལ་ཡང་ག་འདྲས་རང་གིས་བརྟག་དཔྱད་བྱེད་དགོས་རེད་ཟེར་ན། དེ་ལ་ཉི་མ་གཅིག་དང༌། ལོ་གཅིག་ཙམ་གྱི་བརྟག་དཔྱད་བྱེད་པས་ཕན་གྱི་ཡོད་མ་རེད་ལ། ང་རང་ལ་ཐོག་མ་མེད་པ་ནས་གང་དུ་བག་ཆགས་དེ་ཞེ་དྲག་སྤངས་དཀའ་པོ། ཉི་མ་གཅིག་ལ་ཡག་པོ་ཞིག་བརྟག་དཔྱད་བྱས། དེ་ནས་གཡུགས་བཞག་ན་འགྲིག་གི་མ་རེད། དུས་རྒྱུན་དུ་ང་རང་ལ་ཉེན་ཁ་མི་འདུག་བསམ་པ་ཞིག་མ་བྱུང་བར་དུ། རྒྱུན་དུ་རང་གི་འཁྲུལ་བ་ལ་འཁྲུལ་བ་དེ་རྟག་པར་སྔ་དྲོ་མེད་ན་ཡང་ཕྱི་དྲོ་སླེབས་ཡོང་བ་འདྲ་པོ་དང༌། དེ་རིང་མེད་ན་ཡང་སང་ཉིན་སླེབས་ཡོང་བ་ལྟ་བུ་ཡོང་གི་ཡོད་རེད་ལ། དེའི་ཕྱིར་ན་རྒྱུན་དུ་རང་གི་འཁྲུལ་བ་ལ་བརྟག་དགོས་རེད། བརྟག་ནས་བཞག་ན་ཕན་གྱི་རེད་པས་ཟེར་ན་ཕན་གྱི་མ་རེད། བརྟག་ནས་སྤོངས་དགོས་རེད། དེ་ང་རང་ལ་སྐྱོན་དེ་འབྱུང་གི་འདུག་ཨ་བསམ་ནས་དེ་ཕར་གཡུགས། དེ་རང་གཞན་ལ་གནོད་པ། དེ་རང་གི་སྐྱོན་ཆེན་པོ་རེད་བསམ་ནས་ཧ་གོ་ནས་ཕར་གཡུགས་ཐུབ་པ། སྤངས་ཐུབ་པ་བྱུང་བ་དེ་ནི་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན།
\b
\v 34 བྱང་སེམས་ཀྱི་ཉེས་པ་སྨྲ་བ་སྤང་བ་ནི། ཞེས་གསུངས་ཏེ། དེ་ནས་དེའི་རྗེས་སུ་མདོ་ལས་གསུངས་པའི་ཆོས་གཉིས་པ་དེ་རེད་ལ། མདོ་ལས་གསུངས་པའི་ཆོས་གཉིས་པ་དེ་སྐབས་སྐབས་ལ་ང་རང་གི་ཉོན་མོངས་པའི་དབང་གིས་བྱང་ཆུབ་སེམས་དཔའ་གཞན་དག་དེའི་ཉེས་པ་གླེང་ན་བདག་ཉིད་ཉམས་པར་འགྱུར་གྱི་རེད། ང་རང་གིས་ཡིན་གཅིག་མིན་གཅིག་རྒྱལ་བའི་སྲས་པོ་བྱང་ཆུབ་སེམས་དཔའ་གཞན་དག་གི་སྤྱོད་པ་གང་འདྲ་འདུག བསམ་པའི་ཀུན་སློང་གང་འདྲ་འདུག་དེ་བརྟག་གི་རེད་ལ། སྤྱིར་བཏང་གི་དབང་དུ་བྱས་ན། ང་རང་གིས་དེ་བརྟག་ཡ་དེ་གལ་ཆེན་པོ་འདྲ་པོ་ཞིག་ཡིན་བསམ་པ་འདྲ་པོ་ཡོད་རེད་དེ་ཡིན་ན་ཡང༌། དེ་གལ་ཆེན་པོ་མ་རེད། གཙོ་བོ་རང་གིས་རང་ལ་བརྟག་རྒྱུ་དེ་གལ་ཆེན་པོ་རེད་ལ། སྤྱིར་བཏང་གིས་རང་རང་སོ་སོའི་འགན་དེ་རང་རང་སོ་སོས་འཁྱེར་གྱི་རེད་ལ། སྐབས་སྐབས་ལ་བྱང་ཆུབ་སེམས་དཔའ་ཡིན་ན་ཡང༌། བྱང་ཆུབ་སེམས་དཔའ་དེ་ཚོ་ལ་སྐབས་སྐབས་ལ་སྐྱོན་ཡོང་སྲིད་ཀྱི་རེད་ལ། དེ་སྲིད་པ་དེ་དཔེ་མི་སྲིད་པའི་ཉེས་ག་ཆེན་པོ་གང་ཡང་མ་རེད་ལ། རང་བཞིན་གྱི་བྱང་ཆུབ་སེམས་དཔའ་གཞན་དག་ཡིན་ན་ཡང་དང་པོ་ཐོག་མ་མེད་པ་ནས། གང་དུ་བག་ཆགས་ཀྱི་དབང་དུ་ཤོར་བ་ཡང་སྲིད་ཀྱི་རེད་ལ། དེ་སྲིད་པ་ཡིན་པའི་ཕྱིར་ན་དེ་ལ་སྐྱོན་འདི་འདྲ་འདུག་ཟེར་ནས་བརྟག་ན། དེ་ལ་ཧ་ཅང་གི་བརྟག་ན་ཡང་དགོས་པ་ཡོད་མ་རེད་ལ། དེ་གླེང་ན་ཡང་དགོས་པ་ཞེ་དྲག་ཡོད་མ་རེད། གཙོ་བོ་འདྲ་པོ་དེ་གང་ལ་བརྟེན་ནས་ཡོང་གི་རེད་ཟེར་ན། རང་གི་ཉོན་མོངས་པའི་དབང་གིས་སྐབས་སྐབས་ལ་རང་གི་ང་རྒྱལ་གྱི་དབང་གིས་ཡོང་གི་ཡོད་རེད། སྐབས་སྐབས་ལ་ཕྲག་དོག་དབང་གིས་ཡོང་གི་ཡོད་རེད། སྐབས་སྐབས་ལ་ཞེ་སྡང་གི་དབང་གིས་ཡོང་གི་ཡོད་རེད། སྐབས་སྐབས་ལ་འདོད་ཆགས་ཀྱི་དབང་གིས་ཡོང་གི་ཡོད་རེད་ལ། བྱང་ཆུབ་སེམས་དཔའ་གཞན་པ་དེའི་ཉེས་པ་ལ་བརྟག་དཔྱད་བྱས། ཉེས་པ་ཨེ་འདུག་མི་འདུག་བརྟག 
\b
དེ་ཡང་སྤྱིར་བཏང་རང་ལ་ཉེས་པ་ཨེ་འདུག་མི་འདུག་བརྟག་ན་རང་གཙང་མ་བཟོ་ཡ་ཡོད་རེད་མ་གཏོགས། གཞན་ལ་ཉེས་པ་ཨེ་འདུག་མི་འདུག་བརྟག་ན་སྐབས་སྐབས་ལ་ཡོད་པ་ཡང་སྲིད་ཀྱི་རེད། སྐབས་སྐབས་ལ་མེད་པ་ཡང་སྲིད་ཀྱི་རེད། དེ་ཉེས་པ་ཨེ་འདུག་བརྟག་དཔྱད་བྱས་ནས་དེ་ནས་ཉེས་པ་མཐོང་ན་ཡང་དེ་ད་ག་ཚད་བཤད་ན་ཧ་ཅང་གི་དགོས་པ་གང་ཡང་ཡོད་མ་རེད། དེ་ཡིས་ཕ་རོལ་པོ་ལ་གནོད་ཀྱི་མ་རེད། བདག་ཉིད་ཉམས་པར་འགྱུར་བ་ཞིག་ཡོང་གི་རེད། ང་རང་གིས་དོན་མེད་པ་ལ་བྱང་ཆུབ་སེམས་དཔའ་གཞན་དག་ལ་ལོག་པའི་སྒོ་ནས་བརྟག་དཔྱད་བྱས་པ་དང༌། བརྟག་དཔྱད་བྱས་ནས་ང་རྒྱལ་དང་ཕྲག་དོག་དབང་གིས་དེའི་ཉེས་པ་དེ་གླེང་ན། ང་རང་ལ་སྐྱོན་ཞིག་ཡོང་གི་ཡོད་རེད་མ་གཏོགས་གཞན་ལ་སྐྱོན་དེ་ཡོང་གི་ཡོད་མ་རེད། བདག་ཉིད་ཉམས་འགྱུར་བས། དེའི་ཕྱིར་ན་སྐབས་འདི་ལ་ཐེག་པ་ཆེན་པོ་ལ་བརྟེན་ཏེ་གསུང་བ་རེད་དེ་ཡིན་ན་ཡང་ཐེག་པ་ཆེན་པོ་ཡིན་ན་ཡང་འདྲ། ཐེག་པ་ཆུང་ངུ་ཡིན་ན་ཡང་འདྲ། ཆོས་སྒོ་ལ་མ་ཞུགས་པ་ཡིན་ན་ཡང་འདྲ་སྟེ་གང་ཟག་སུ་ཡིན་ན་ཡང༌། གང་ཟག་གི་ཉེས་པར་བརྟག་དགོས་ཡ་ཡོད་མ་རེད། ཉེས་པ་མཐོང་ནས་གླེང་དགོས་ཡ་ཡང་ཡོད་མ་རེད། དེའི་ཕྱིར་ན་དང་པོ་ཉེས་པ་མི་བརྟག །བར་དུ་ཉེས་པ་མི་སྨྲ། རང་བཞིན་གྱི་དེ་ཚོ་ཡོང་སྲིད་པ་ཡོད་ན་ཡང་དེ་ཡོང་སྲིད་པ་རེད་ལ། མེད་ན་ཡང་དེ་རང་བཞིན་རེད། དེའི་ཕྱིར་ན་དེ་ལྟ་བུ་བྱས་པ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན་གསུངས་པ་རེད།
\b
\v 35 སྦྱིན་བདག་གི་ཁྱིམ་ལ་ཆགས་པ་སྤང་བ་ནི། ཞེས་གསུངས་ཏེ། དེའི་རྗེས་སུ་སྐྱོན་གསུམ་པ་དེ་སྤངས་དགོས་ཀྱི་ཡོད་རེད་ལ། སྐྱོན་གསུམ་པ་དེས་ང་རང་ཚོ་བྱང་ཆུབ་སེམས་དཔའ་ཡིན་ན་ཡང་རུང༌། ང་རང་ཚོ་ཆོས་ཉམས་ལེན་བྱེད་མཁན་དེ་ཚོས་མཛའ་བཤེས་ཀྱི་ཁྱིམ་དང༌། སྦྱིན་བདག་གི་ཁྱིམ་ལ་ཆགས་པ་དེ་ཡོང་སྲིད་ཀྱི་ཡོད་རེད། འདི་ང་རང་གི་གྲོགས་པོ་ཡིན། རྩ་ཆེན་པོ་ཡིན། འདི་ང་རང་གི་སྦྱིན་བདག་ཡིན། རྩ་ཆེན་པོ་ཡིན་བསམ་ནས། ཆགས་པ་ཡོང་སྲིད་ཀྱི་ཡོད་རེད་ལ། དེ་ལ་ཆགས་པ་རྩ་བ་ནས་བྱེད་ཉན་གྱི་ཡོད་མ་རེད། དེ་ནས་ཆགས་པ་ཟེར་བ་དེ་རྒྱུ་མཚན་གང་ལ་བརྟེན་ནས་ཡོང་གི་ཡོད་རེད་ཟེར་ན། རང་གི་རྙེད་པ་དང་གཅིག བཀུར་བསྟི་དང་གཉིས་ཀྱི་དབང་གིས་ཡོང་གི་ཡོད་རེད་ལ། རྙེད་པ་དང་བཀུར་སྟི་ཟེར་མཁན་དེ་མཛའ་བཤེས་ཡིན་ཡང༌། མཛའ་ཤེས་ཀྱི་ཁྱིམ་ལ་ཆགས་པ་དེ་གང་ལ་བརྟེན་ནས་ཡོང་གི་ཡོད་རེད་ཟེར་ན། འདི་ལ་བརྟེན་ནས་ང་ལ་རྙེད་པ་མང་པོ་ཐོབ་ཀྱི་འདུག་བསམ་པ་གཅིག་དང༌། 
\b
ཡང་ན་འདི་ལ་བརྟེན་ནས་ང་ལ་བཀུར་སྟི་མང་པོ་ཐོབ་ཀྱི་འདུག་བསམ་ནས་ཡོང་གི་ཡོད་རེད། དེ་ལ་བརྟེན་ནས་ཆགས་པ་ཡོང་གི་ཡོད་རེད། སྦྱིན་བདག་གི་ཁྱིམ་ལ་ཡིན་ན་ཡང༌། རྙེད་པ་དང་བཀུར་སྟི་གཉིས་ཀྱི་སྒོ་ནས་ཆགས་པ་དེ་ཡོང་གི་ཡོད་རེད། དེའི་ཕྱིར་ན་དེ་ལ་ཆགས་པ་བྱེད་ཉན་གྱི་ཡོད་མ་རེད། ཆགས་པ་མི་ཉན་པའི་རྒྱུ་མཚན་དེ་དང་པོ་རྙེད་པ་དང་བཀུར་བསྟི་ལ་ཆགས་པ་བྱེད་མི་ཉན་པ་རེད། རྙེད་པ་དང་བཀུར་བསྟི་ཟེར་མཁན་དེ་ཞེ་དྲག་གི་ཡག་པོ་མ་རེད་ལ། ག་རེ་རེད་ཟེར་ན་རྙེད་པ་དང་བཀུར་བསྟི་ཟེར་བ་དེ་མང་པོ་ཞིག་བྱུང་ན། ཕན་ཚུན་གཅིག་གིས་གཅིག་ལ་རྩོད་པ་ཡང་བརྒྱབ་ཀྱི་ཡོད་རེད། གཅིག་བྱས། རྙོག་འདྲ་མང་པོ་ཡོང་གི་ཡོད་རེད། གཉིས་པ་དེ་གཞན་ལ་ལྟོས་ནས་རྩོད་པ་ཡོང་བ་ཞིག་དང༌། རང་ལ་ལྟོས་ནས་རྙེད་པ་དང་བཀུར་བསྟི་ལ་ལྟ་ན་དང་པོ་ཐོས་པ་བྱེད་པའི་སྐབས་ལ་ཡིན་ན་ཡང༌། ཐོས་པ་ཞེ་དྲག་བྱེད་མ་ཐུབ་པ་རྙེད་པ་དང་བཀུར་བསྟིའི་དོན་དུ་རྒྱུགས་དགོས་པ་ཞིག་དང༌། བསམ་པ་བྱེད་པའི་སྐབས་ཡིན་ན་ཡང་བསམ་པ་ཞེ་དྲག་བྱེད་མ་ཐུབ་པ་རྙེད་པ་དང་བཀུར་བསྟིའི་རྗེས་སུ་རྒྱུགས་དགོས་པ་དང༌། སྒོམ་པ་བྱེད་པའི་སྐབས་སུའང་སྒོམ་ཞེ་དྲག་བྱེད་མི་ཐུབ་པ་རྙེད་པ་དང༌། བཀུར་བསྟིའི་རྗེས་སུ་རྒྱུགས་དགོས་པ། དེ་ལ་བརྟེན་ནས་རྙེད་པ་དང་བཀུར་བསྟིའི་དབང་གིས་ཐོས་པ་ཉམས། བསམ་པ་ཉམས། སྒོམ་པའི་བྱ་བ་ཉམས་འགྲོ་བ་ཞིག་ཡིན་པའི་ཕྱིར་ན། དང་པོ་རྙེད་པ་དང་བཀུར་བསྟི་ལ་ཆགས་པ་བྱེད་ཉན་གྱི་ཡོད་མ་རེད་ལ། 
\b
རྙེད་པ་དང་བཀུར་བསྟི་ལ་བརྟེན་ནས་མཛའ་བཤེས་ཀྱི་ཁྱིམ། སྦྱིན་བདག་གི་ཁྱིམ་ལ་ཆགས་པ་དེ་བྱེད་ཉན་གྱི་ཡོད་མ་རེད། དེའི་ཕྱིར་ན་གོང་དུ་བཤད་པ་ལྟར་རང་ལ་འཁྲུལ་པ་ཨེ་འདུག་བརྟག །རང་ལ་འཁྲུལ་པ་ཨེ་འདུག་བརྟག་དུས་ང་རང་རྙེད་པ་དང་བཀུར་བསྟི་ལ་ཆགས་པ་དང་ཞེན་པ་ཨེ་འདུག་བརྟག །དེ་བཞིན་དུ་མཛའ་བཤེས་དང༌། སྦྱིན་བདག་གི་ཁྱིམ་ལ་ཆགས་པ་དང༌། ཞེན་པ་ཨེ་འདུག་བརྟག་ནས་གལ་ཏེ་འདུག་ན་དེ་ཡིན་གཅིག་མིན་གཅིག་སྤངས་དགོས་ཀྱི་རེད། ང་རང་གི་རྒྱུད་ལ་བརྟག །དེ་ཆགས་པ་འདུག་ན་དེ་ཕར་གཡུགས་ནས་སྤངས་དགོས་ཀྱི་ཡོད་པ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན།
\b
\v 36 རྩུབ་མོའི་ཚིག་སྨྲ་བ་སྤང་བ་ནི། ཞེས་གསུངས་ཏེ། དེའི་རྗེས་སུ་མདོ་ལས་གསུངས་པའི་ཆོས་བཞིའི་ནང་ནས། བཞི་པ་དེ་གཙོ་བོ་ངག་ལ་བརྟག་དགོས་རེད། ངག་གི་སྐྱོན་བརྟག་དགོས་ཀྱི་རེད་ལ། མདོ་ལས་གསུངས་པའི་ཆོས་གསུམ་དེ་གཙོ་བོ་སེམས་ཀྱི་ཀུན་སློང་ལ་བརྟག་དཔྱད་བྱས་པ་རེད། དེ་ནས་བཞི་པ་དེ་ངག་རེད་ལ། ངག་གི་ནང་ནས་ཀྱང་སྤྱིར་བཏང་གི་ངག་ལ་རྣམ་པ་སྣ་ཚོགས་པ་ཡོང་གི་ཡོད་རེད་དེའི་ནང་ནས། སྡུག་ཤོས་འདྲ་པོ་དེ་ལ་ཚིག་རྩུབ་བམ། རྩུབ་མོའི་ཚིག་གིས་ཟེར། ཚིག་རྩུབ་དེ་ཡིན་གཅིག་མིན་གཅིག་སྤངས་དགོས་ཀྱི་རེད། 
\b
དུས་དང་རྣམ་པ་རྒྱུན་དུ་ཚིག་རྩུབ་དེ་སྤངས་དགོས་པའི་རྒྱུ་མཚན་དེ་ག་འདྲ་རེད་ཟེར་ན། རྩུབ་མོའི་ཚིག་གིས་གཞན་སེམས་འཁྲུག་འགྱུར་ཞིང༌། །ཟེར་བ་ལྟར། ཚིག་རྩུབ་དེ་ལ་ཡང་དངོས་སུ་རྩུབ་པ་དང་ཞོར་ནས་རྩུབ་པ་དེ་འདྲ་མ་འདྲ་བ་མ་འདྲ་བ་རྣམ་པ་སྣ་ཚོགས་པ་བརྒྱུད་ནས་རྩུབ་པ་སོགས་མི་འདྲ་ཡོད་རེད་དེ། ཡིན་ན་ཡང་ཚིག་རྩུབ་ཀྱི་ཁོངས་སུ་གཏོགས་པ་ཞིག་ཡིན་ན་དེ་དངོས་སུ་བརྗོད་ན་ཡང་འདྲ། མི་གཞན་དག་བརྒྱུད་ནས་བརྗོད་ན་ཡང་འདྲ། ཁ་ཤས་ཀྱི་འགྲེལ་པའི་ནང་གསུངས་ཡོད་རེད། རྩེད་མོའི་རྣམ་པ་འདྲ་པོ་ཞིག་གིས་སྒོ་ནས་ཚིག་རྩུབ་པོ་གཞན་ཀྱི་གནད་ལ་ཕོག་རྒྱུ་ཡོད་པ་དེ་འདྲ་ལབ་པ་དེ་ལ་ཟེར། འདི་འདྲའི་བཟོ་འདྲ་པོ། མིན་པའི་བཟོ་འདྲ་པོ། རྩེད་མོ་ཡིན་པའི་བཟོ་འདྲ་པོ། དངོས་གནས་ཡིན་པའི་བཟོ་འདྲ་པོའི་སྒོ་ནས་ཚིག་རྩུབ་དེ་ལྟ་བུ་ལབ་པ་དེ་ལ་ཚིག་རྩུབ་རྣམ་པ་བཅུ་གཉིས་ཞེས་གསུང་གི་ཡོད་རེད་ལ། དེ་ལྟ་བུ་ལབ་ན་མི་དེ་ཁོ་རང་སེམས་པ་དགའ་བཞིན་དུ་ཡོད་ན་སེམས་པ་སྐྱོ་འགྲོ་བ། མི་དེ་སེམས་པ་ཞི་བཞིན་དུ་ཡོད་ནའང་ཁོང་ཁྲོ་ལངས་དགོས་པ་ཞིག་དེ་ལྟ་བུའི་སྒོ་ནས་ཁོ་རང་ཏོག་ཙམ་ཏིང་ངེ་འཛིན་འདྲ་པོ་སྒོམ། ཀུན་སློང་རྣམ་པར་དག་པ་ཞིག་བྱེད་ནས་བསྡད་ཡོད་ན་དེས་ཅི་མི་ཐུབ་ཟེར་ན་ཡང༌། སྐབས་སྐབས་ལ་ཞེ་སྡང་གི་རྗེས་སུ་འགྲོ་དགོས་པ། སྐབས་སྐབས་ལ་ཕྲག་དོག་གི་རྗེས་སུ་འགྲོ་དགོས་པ་དེ་འདྲ་ཆགས་ཀྱི་ཡོད་རེད། 
\b
དེའི་ཕྱིར་ན་གཞན་སེམས་འཁྲུག་འགྲོ་ཞིང༌། དོན་དག་མེད་པ་ལ་ཚིག་དེས་དེ་འདྲ་བཟོ་གི་ཡོད་རེད། དེའི་ཕྱིར་ན་ང་རང་གིས་ཡིན་གཅིག་མིན་གཅིག་རྒྱུ་མཚན་དང་པོ་དེ་ལ་གཞན་སེམས་འཁྲུག་འགྲོ་ཡི་རེད། དགོས་པ་ཡོད་མ་རེད་བསམ་ནས་ཚིག་རྩུབ་སྤངས་དགོས་ཀྱི་རེད། དང་པོ་དེས་གཞན་ལ་གནོད་ཀྱི་ཡོད་རེད། གཉིས་པ་དེས་རང་ལ་ཡང་གནོད་ཀྱི་ཡོད་རེད། ང་རང་རྒྱལ་བའི་སྲས་པོ་བྱང་ཆུབ་སེམས་དཔའ་ཡིན། རྒྱལ་བའི་སྲས་པོ་བྱང་ཆུབ་སེམས་དཔའ་ཡིན་དུས། བྱང་ཆུབ་སེམས་དཔའི་སྤྱོད་པ་ཞིག་བཟོ་དགོས་ཀྱི་ཡོད་རེད། བྱང་ཆུབ་སེམས་དཔའི་སྤྱོད་པ་དེ་བཟོ་དུས་དེ་ལ་དཔེ་ཞི་བ། དུལ་བ། གཞན་ལ་ཕན་པ་ཞིག་བྱེད་དགོས་ཀྱི་ཡོད་རེད། ཚིག་རྩུབ་དེ་ལབ་ན་ཞི་བ་ལས་ཉམས་འགྲོ་ཡི་ཡོད་རེད། དུལ་བ་ལས་ཉམས་འགྲོ་ཡི་ཡོད་རེད། གཞན་ཕན་ལས་ཀྱང་ཉམས་འགྲོ་ཡི་ཡོད་རེད། 
\b
དེའི་ཕྱིར་ན་ཚིག་རྩུབ་དེ་ལབ་ན། བྱང་ཆུབ་སེམས་དཔའི་སྤྱོད་པ་ལས་ཉམས་པར་འགྱུར་འགྲོ་ཡི་ཡོད་རེད། རང་བྱང་ཆུབ་སེམས་དཔའ་ཡིན་པ་ལ་བྱང་ཆུབ་སེམས་དཔའ་མ་ཡིན་པ། ཆོས་པ་ཡིན་པ་ལ་ཆོས་པ་མ་ཡིན་པར་འགྱུར་འགྲོ་ཡི་ཡོད་རེད། དེའི་ཕྱིར་ན་རྒྱུ་མཚན་རྣམ་པ་གཉིས་ཏེ་གཞན་ལ་གནོད་པ་དང༌། རང་ལ་གནོད་པ་གཉིས་དང་ལྡན་པ་དེའི་ཕྱིར་ན་གཞན་གྱི་ཡིད་དུ་མི་འོང་བ། གཞན་གྱི་ཡིད་དུ་མི་འོང་བའི་ཚིག་རྩུབ་པོ་ཟེར་མཁན་ངག་གི་བརྗོད་སྟངས་རྩུབ་པོ་འདྲ་པོ་ཞིག་ཡིན་ན་ཡང་རུང༌། ངག་གི་བརྗོད་སྟངས་ཞི་བ་དང་དུལ་བ་ཡིན་ཡང་རུང་སྟེ། དེའི་སྐད་ཆ་དེ་ལ་བརྟེན་ནས་ཁོ་རང་ཡིན་ན་ཡང་རུང༌། སུ་ཡིན་ན་ཡང་སེམས་པ་མི་དགའ་བ་དང༌། སེམས་མ་བདེ་བ་དང༌། སེམས་པ་མ་སྐྱིད་པ། སེམས་པ་མ་ཞི་བ་བཟོ་བའི་ཚིག་དེ་ཚིག་རྩུབ་པོ་རེད་ལ། དེའི་ཕྱིར་ན་དེ་ཡིན་གཅིག་མིན་གཅིག་སྤང་བ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་རེད།
\b
\v 37 ཉོན་མོངས་པ་སྤོང་ཚུལ་ལ་བསླབ་པ་ནི། ཞེས་གསུངས་ཏེ། བསྐྱར་དུ་རྒྱལ་སྲས་ལག་ལེན་སོ་བདུན་མ་ནང་ནས་དང་པོ་བྱང་ཆུབ་སེམས་དཔའི་བསླབ་པའི་སྐོར་ལ་ཕར་ཕྱིན་དྲུག་བཤད་པ་དང༌། མདོ་ལས་གསུངས་པའི་ཆོས་བཞི་བཤད་པ་དེ་གོང་དུ་ཞུས་ཚར་པ་རེད་ལ། འདི་རིང་གི་སྐབས་སུ་ཉོན་མོངས་པ་སྤོང་ཚུལ་ལ་བསླབ་པ་རེད། དང་པོ་ཉོན་མོངས་པ་དེ་རང་བཞིན་གྱིས་གློད་བཞག་པ་ཡིན་ན། ཉོན་མོངས་པ་ལ་གོམས་འགྲོ་ཡི་ཡོད་རེད། གོམས་སོང་ན་ཉོན་མོངས་པ་འདོད་ཆགས་ཞེ་སྡང་གཏི་མུག་ལ་སོགས་པ་གང་ཡིན་ན་ཡང༌། ཤུགས་ཆེ་རུ་ཆེ་རུ་འགྲོ་ཡི་ཡོད་རེད་ལ། ཤུགས་ཆེ་རུ་སོང་ན་རང་གིས་གཉེན་པོར་བསྟེན་ན་ཡང༌། དང་པོ་ཤུགས་ཆེ་རུ་སོང་བ་ཡིན་པའི་དབང་གིས་ཉོན་མོངས་པ་དེ་ཤུགས་ཆེ། གཉེན་པོ་དེ་སྟོབས་ཆུང་བ་ནང་བཞིན་གྱི་ཉོན་མོངས་པ་དེ་བཟློག་དཀའ་བའམ་ཉོན་མོངས་པ་སྤོང་དཀའ་བ་ཆགས་ཡོད་རེད་ལ། དེའི་ཕྱིར་ན་དང་པོ་ནས་ཉོན་མོངས་པ་གོམས་མ་བཅུག་པ་དེ་ཞེ་དྲག་གལ་ཆེན་པོ་རེད། དེའི་སྐབས་སུ་གཙོ་ཆེ་ཤོས་འདྲ་པོ་དེ་དྲན་པ་དང༌། ཤེས་བཞིན་གཉིས་པོ་དེ་གལ་ཆེ་ཡི་རེད་ལ། དྲན་པ་དང་ཤེས་བཞིན་གཉིས་ཟེར་མཁན་དེ། བསྐྱར་དུ་ང་རང་ཚོ་མངོན་པའི་སྡེ་སྣོད་ཀྱི་ནང་ནས་གཙོ་སེམས་དང་སེམས་འབྱུང་གཉིས་གསུངས་ཀྱི་ཡོད་རེད་ལ། སེམས་དེ་ལ་ཡང་བསྐྱར་དུ་རྣམ་པར་ཤེས་པ་ཚོགས་བརྒྱད་དང༌། ཚོགས་དྲུག་གི་ནང་ནས། གཙོ་ཆེ་ཤོས་འདྲ་པོ་དེ་ཡིད་ཀྱི་རྣམ་པར་ཤེས་པ། དྲུག་པ་ཡིད་ཀྱི་རྣམ་པར་ཤེས་པ་གསུང་གི་ཡོད་རེད། 
\b
དྲུག་པ་ཡིད་ཀྱི་རྣམ་པར་ཤེས་པའི་སྟེང་ལ་ཉོན་མོངས་པ་ག་འདྲ་ཡིན་ན་ཡང་སྐྱེས་ཀྱི་ཡོད་རེད་ལ། གཙོ་བོ་སེམས་དེ་དྲུག་པ་ཡིད་ཀྱི་རྣམ་པར་ཤེས་པ་རེད་ལ། དྲུག་པ་ཡིད་ཀྱི་རྣམ་པར་ཤེས་པ་དེ་ལ་ཡང་དགེ་མི་དགེ་གང་དུ་ཡང་ངེས་པ་ཡོད་མ་རེད་ལ། དེ་ནས་སྐབས་སྐབས་ལ་སེམས་འབྱུང་དེ་རྣམ་རྟོག་འདྲ་པོ། སེམས་འབྱུང་དེ་སྐབས་སྐབས་ལ་ཡག་པོ་འདྲ་པོ་དང༌། སྐབས་སྐབས་ལ་སྡུག་པོ་འདྲ་པོ་དང༌། སེམས་འབྱུང་ཁ་ཤས་རྟག་པར་སེམས་དང་མཉམ་དུ་ཡོད་པ་འདྲ་པོ་སྟེ། དེ་འདྲའི་སེམས་འབྱུང་ལྔ་བཅུ་ང་གཅིག་ཡོད་རེད་ལ། སེམས་བྱུང་ལྔ་བཅུ་ང་གཅིག་གི་ནང་ནས་དྲན་པ་དང་ཤེས་བཞིན་གཉིས་པོ་དེ་སེམས་འབྱུང་གཉིས་ཀྱི་སྟེང་ལ་ངོས་འཛིན་གནང་གི་ཡོད་རེད། དྲན་པ་ཟེར་མཁན་དེ་བླང་དོར་མི་བརྗེད་པའི་དྲན་པ་ཟེར། ང་རང་གིས་འདི་སྤངས་དགོས་ཀྱི་ཡོད་པ། འདི་སྐྱོན་ཡིན་པ། འདི་སྐྱོན་དེ་ང་རང་ལ་མ་འཇུག་པ་ཞིག་དགོས་ཀྱི་ཡོད་བསམ་ནས་ཧ་གོ་བ་ཞིག་དང༌། འདི་ཡོན་ཏན་གྱི་ཆ་རེད། ངས་དང་དུ་ལེན་དགོས་པ་ཡིན། འདི་མ་བརྗེད་པ་ཞིག་དགོས་ཀྱི་ཡིན་བསམ་ནས་སེམས་ལ་དུས་རྒྱུན་དུ་མ་བརྗེད་པར་ཡོད་པ་དེ་ལ་དྲན་པ་ཟེར་བ་རེད་ལ། ཤེས་བཞིན་ཟེར་མཁན་དེ་ད་ལྟ་ང་རང་གིས་དུས་རྒྱུན་དུ་ག་རེ་བྱེད་ཀྱི་འདུག །སྐྱོན་དང་བཅས་པ་ཞིག་ཡོང་གི་འདུག་གམ། སྐྱོན་མེད་པ་ཞིག་ཡོང་གི་འདུག །དེ་ཚོ་གསལ་པོར་ཧ་གོ་བ། ཕལ་ཆེར་དྲན་པ་དང་ཤེས་བཞིན་གཉིས་པོ་དེ་ཕྱོགས་འདྲ་བ་ཞིག་ཡོད་རེད་དེ་ཡིན་ན་ཡང༌། ནང་གསེས་ཏོག་ཙམ་ཁྱད་པར་ཡོད་རེད། ཁྱད་པར་ཡོད་པ་དེ་ལྟ་བུ་ཡི་དྲན་པ་དེ་ཁོང་རང་གི་སྙན་ངག་གི་ངང་ནས་དྲངས་ཡོང་དུས། སྐྱེ་བུ་འདྲ་པོ་ཞིག་ལ་དྲན་པ་དང་ཤེས་བཞིན་གཉིས་པོ་དེ་དམག་མི་འདྲ་པོ་ཞིག་བྱས་ནས། གཉེན་པོའི་མཚོན་བཟུང་ནས་ཉོན་མོངས་པ་དེའི་སྐྱོན་ཧ་གོ་བ་དང༌། ཉོན་མོངས་པའི་སྤངས་བའི་ཡོན་ཏན་ཧ་གོ་བའི་གཉེན་པོས་ཉོན་མོངས་པ་དངོས་སུ་སྤངས་དགོས་བསམ་པའི་གཉེན་པོའི་མཚོན་ཆ་དེ་བཟུང་ནས་ཡག་པོ་ལྟ་རྟོག་བྱེད་དགོས་ཀྱི་ཡོད་པ་རེད། 
\b
དེ་ལྟ་བུ་ཞིག་གིས་དྲན་པ་དང་ཤེས་བཞིན་གཉིས་པོ་དེ་ཡག་པོ་ཞིག་བཟུང་དགོས་པ་དེའང༌། རྒྱལ་སྲས་ཞི་བ་ལྷ་ཡིས་གསུངས་ན་གང་ཚེ་དྲན་པ་ཡི་སྒོ་ནས་དྲན་པ་དེ། ཡིད་དེ་ང་རང་ཚོའི་སྒོ་ནང་བཞིན་ཞིག་རེད་ལ། དྲན་པ་དེ་ཡིད་ཀྱིས་སྒོ་ལ་དེད་ནས་སོང་ན། དྲན་པ་དེ་ཡོད་ན་ཤེས་བཞིན་དེ་ཡོང་གི་ཡོད་རེད། དྲན་པ་དང་ཤེས་བཞིན་གཉིས་དེ་བྱུང་ན་ཉོན་མོངས་པའི་དབང་དུ་ཤོར་གྱི་མ་རེད་གསུངས་པ་རེད་ལ། དེ་ལྟར་དུ་ང་རང་ཚོས་བརྟག་དཔྱད་བྱེད་ནས་དྲན་པ་དང་ཤེས་བཞིན་གཉིས་པོ་དེ་ག་རེ་བྱེད་དགོས་ཀྱི་ཡོད་རེད་ཟེར་ན། འདོད་ཆགས་དང༌། ཞེ་སྡང་དང༌། གཏི་མུག་དང༌། ཕྲག་དོག་དང༌། ང་རྒྱལ་ལ་སོགས་པའི་ཉོན་མོངས་པ་དེ་ཚོ་དང་པོ་སྐྱེས་ཨེ་སོང་ལྟ། དང་པོ་སྐྱེས་སོང་ན་དང་པོ་མ་སྐྱེས་པའི་ཐབས་ལ་བརྩོན་དགོས་ཀྱི་ཡོད་རེད་ལ། གལ་སྲིད་སྐྱེས་སོང་ན་ཉོན་མོངས་པ་དང་པོ་སྐྱེས་མ་ཐག་ཏུ། ཉོན་མོངས་པ་དེ་དངོས་གནས་ཀྱི་རྒྱ་གཡེང་དུ་བཏང་མ་བཞག་པར། ཉོན་མོངས་པ་དེ་ཧ་གོ་བ་བྱས། ཉོན་མོངས་པ་དེ་ཧ་གོ་བ་བྱས་ནས་ཉོན་མོངས་པ་དེ་འབུར་འཇོམས་ཟེར་ཏོག་ཙམ་ཡར་འབུར་འོང་ན། དེ་ནས་ཕར་ལམ་སང་མེད་པར་བྱེད་པ་དེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན། 
\b
དེ་ནས་དེ་ཡང་བསྐྱར་དུ་ཉོན་མོངས་པ་དེ་དངོས་གནས་ཀྱི་གཉེན་པོ་ཡོད་ན་དེ་ནས་སྤངས་སླ་བ། གཉེན་པོ་མེད་ན་སྤངས་ཞེ་དྲག་དཀའ་བ་འདྲ་པོ་ཡོད་རེད་ལ། དཔེར་ན་རྒྱལ་སྲས་ཞི་བ་ལྷ་ཡིས་གསུངས་ན་དགྲ་བོ་དང་འདྲ་བ། ཉོན་མོངས་དེ་དགྲ་བོ་དང་འདྲ་བ་དཔེར་བཞག་པ་རེད། དཔེར་ན་སྤྱིར་བཏང་གི་དགྲ་བོ་ཞིག་ཡིན་ན་དགྲ་བོ་དེ་ལ་ཕར་གནོད་པ་མ་བྱེད་པར། ཏོག་ཙམ་ཕན་བཏགས་ཡག་པོ་བྱས་ན་དགྲ་བོ་དེ་གྲོགས་པོ་ལ་འགྲོ་བའི་རེ་བ་ཡོད་རེད། གྲོགས་པོ་ལ་འགྲོ་ཡ་ཡོད་རེད་ལ། ཉོན་མོངས་པ་དེ་དགྲ་བོ་ལས་ཀྱང་སྡུག་པ་རེད། ཉོན་མོངས་པ་དེ་ལ་ག་ཚོད་ཡག་པོ་བྱས་ན་ཡང་ང་རང་གི་ལུས་ལ་སྡུག་བསྔལ་དང༌། སེམས་ལ་སྐྱོ་ཤེས་ལ་སོགས་པ་སྐྱེས། ཚེ་འདི་དང་སྐྱེ་བ་ཕྱི་མ་ལ་གནོད་པའི་བྱ་བ་ཤ་སྟག་ཡོང་བ་མ་གཏོགས། ཉོན་མོངས་པ་དེ་ལ་ཡག་པོ་བྱས་ནས་ཕན་པ་དང་བདེ་བ་རྩ་བ་ནས་ཡོང་གི་ཡོད་མ་རེད། དེའི་ཕྱིར་ན་ཉོན་མོངས་པ་ལ་གྲོགས་འདྲ་པོ་རྩ་བ་ནས་བྱེད་ཡ་ཡོད་མ་རེད་ལ། དེ་བཞིན་དུ་སྤངས་སླ་བའི་དབང་དུ་བྱས་ན་དཔེར་ན་དགྲ་བོ་འདྲ་པོ་ཞིག་ཡིན་ན། དགྲ་བོ་དེ་ང་རང་གིས་ས་ཆ་འདི་ལ་སྡོད་མ་བཅུག་པ་བྱས་ནས། ཕུད་བཞག་ན་ཁོ་རང་ས་ཆ་གཞན་པ་ཞིག་ལ་འགྲོ་ནས། ག་ལེ་ག་ལེར་ནུས་པ་ཡར་ཆེ་རུ་ཆེ་རུ་འགྲོ་ནས་གནོད་པ་བྱེད་ཀྱི་རེད་ལ། ཉོན་མོངས་པ་དེ་ང་རང་གི་གཉེན་པོའི་སྟོབས་ཀྱིས་སེམས་ཀྱི་གཏིང་ནས་གཅིག་སྤངས་ན། ཁོ་རང་གཞན་དག་འགྲོ་ས་ཡོད་མ་རེད། འགྲོ་ནས་ཚུར་ལོག་ཡ་ཡང་ཡོད་མ་རེད། དེ་བཞིན་དུ་གཙོ་ཆེ་བ་དེ་ཉོན་མོངས་པ་སྤངས་པ་རེད་ལ། ཉོན་མོངས་པ་སྤངས་པ་དེ་ཡང་ལམ་སང་སྤངས་དགོས་པ་རེད། 
\b
དེ་ནས་དེ་ཡང་དཔེར་ན་སྔོན་གྱི་བླ་མ་ཚོའི་གདམས་ངག་གི་དབང་དུ་བྱེད་ན་སྐབས་འདི་ན་ལ་སྐྱེས་མ་ཐག་ཏུ་འབུར་འཇོམས་བྱེད་པ་དེ་དང་པོ་ནས། གཟབ་གཟབ་བྱེད་དགོས་ཀྱི་ཡོད་རེད། དང་པོ་ནས་དེ་ལ་ཞེན་ཆགས་ཤོར་ཉན་གྱི་མ་རེད། དེ་ལ་སྔོན་མ་གྲུབ་ཐོབ་ཆེན་པོ་དེ་ཚོས་གསུངས་ན་ཉོན་མོངས་པ་དེ་ཕག་སྣ་གཏུམ་དུམ་ཟེར་གྱི་ཡོད་རེད། ཕག་པ་དེ་དཔེར་ན། ང་རང་ཚོ་ལ་ཚལ་གྱི་ཞིང་ཁ་འདྲ་པོ་དང༌། མེ་ཏོག་གི་ཞིང་ཁ་འདྲ་པོ་ཞིག་ཡོད་ན་དེའི་ནང་ལ་ག་ལེར་ཡར་འཛུལ་ཡོང་གི་རེད། དང་པོ་ནས་ང་རང་གིས་འཛུལ་ཡོང་དུས་དེ་ལ་ཡག་པོ་བལྟ་ནས། ཁོ་རང་ཡར་ལྡུམ་རའི་ནང་ལ་ཡོང་དུས་འགོ་བརྩམ་པ་དང་རྒྱུག་པ་ཡིན་ན་ཡང་ཐོ་བ་ཡིན་ནའང་གཅིག་བརྒྱབ་ན། ཁོ་རང་ལམ་སང་བྲོས་འགྲོ་ཡི་ཡོད་རེད་ལ། དེ་མ་གཏོགས་ཕག་པ་དེ་ནང་ལ་ཡར་ཡག་པོ་ཞིག་འཛུལ་ཚར་ན། མེ་ཏོག་ལྡུམ་རའི་ནང་ལ་ཕར་རྒྱུག་ཚུར་རྒྱུགས་ང་རང་གི་མེ་ཏོག་རྭ་བ་ཆ་ཚང་མེད་པ་བྱེད་ཀྱི་རེད། དཔེ་དེ་བཞིན་དུ་ཉོན་མོངས་པ་ཡང་དང་པོ་ནས་སྐྱེས་ཡོང་དུས་ནས་ལམ་སང་ཁོ་རང་དོན་མེད་པ་རེད། ཕན་ཐོགས་མེད་པ་རེད་བསམ་ནས་ལམ་སང་ཕག་སྣ་གཏུམ་དུམ་བཞིན་དང་པོ་ནས་སྤངས་དགོས་རེད། གལ་ཏེ་ཉོན་མོངས་པ་དེ་སྐྱེས་ཡོང་བའི་སྐབས་སུ། ང་རང་གི་སེམས་ལ་ཚོར་བ་འདྲ་པོ་ཞིག །དཔེ་ཡག་པོ་འདྲ་པོ་ཞིག །དེ་དཔེ་གལ་ཆེན་པོ་རེད། འདི་ཡག་པོ་འདུག །འདི་སྐྱིད་པོ་འདུག་བསམ་པ་འདྲ་པོ་ཞིག་ཞེན་ཆགས་ཤོར་གྱི་རེད་ལ། ཞེན་ཆགས་དེ་ཤོར་ཚར་ན་མགྱོགས་པོ་སྤངས་ཐུབ་ཀྱི་ཡོད་མ་རེད། ཡང་བསྐྱར་དུ་ང་རང་གི་དགེ་བའི་ནོར་འཇོམས་འགྲོ་བ་མ་གཏོགས། ལམ་སང་ལམ་སང་ཁ་ཐུག་གི་ལས་ཀ་བྱེད་ཐུབ་ཀྱི་མ་རེད། དེའི་ཕྱིར་ན་སྐྱེས་མ་ཐག་ཏུ་འབུར་འཇོམས་བྱེད་དགོས་ཀྱི་ཡོད་པ་རེད། ཞེས་གསུངས་སོ། །
\b
\v 38 གཞན་དོན་སྒྲུབ་པ་ལ་བསླབ་པ་ནི། ཞེས་གསུངས་ཏེ། དང་པོ་དེ་ཉོན་མོངས་པ་སྤངས་བ་ལ་བསྟན་པ་རེད་ལ། དེའི་རྗེས་སུ་དྲན་ཤེས་དང་ལྡན་པའི་གཞན་ཕན་བསྒྲུབ་པ་ལ་གདམས་པ་རེད། མདོར་ན་གོང་དུ་བཤད་པ་དེ་ལྟར་དུ་ཕ་རོལ་དུ་ཕྱིན་པ་དྲུག་གི་དབང་དུ་བྱས་ན་ཡང་རུང༌། མདོ་ལས་བཤད་པའི་ཆོས་བཞིའི་དབང་དུ་བྱས་ཀྱང་རུང༌། ཉོན་མོངས་པ་འབུར་འཇོམས་བྱེད་དགོས་པ་བསྟན་པ་ཡིན་ནའང་རུང་སྟེ་མདོར་ན་གང་དུ་སྤྱོད་ལམ་ཅི་སྤྱད་ཀྱང་ཟེར་ན། ང་རང་ས་ཆ་གང་དུ་བསྡད་པ་ཡིན་ན་ཡང་ཞེ་དྲག་གལ་ཆེན་པོ་མ་རེད། མི་མང་པོའི་དབུས་སུ་བསྡད་པ་ཡིན་ཡང་རུང༌། རང་ཉིད་གཅིག་པོ་སྡོད་པ་ཡིན་ན་ཡང་རུང༌། ང་རང་གང་དུ་སྐྱེས་པའི་ཡུལ་ལ་སྡད་པ་ཡིན་ན་ཡང་རུང༌། དེ་མ་ཡིན་པའི་ས་ཆ་གཞན་པ་ལ་བསྡད་པ་ཡིན་ན་ཡང་རུང་སྟེ། གང་དུ་བསྡད་ན་ཡང་དེ་གལ་ཆེན་པོ་མ་རེད་ལ། དེ་བཞིན་དུ་སྤྱོད་ལམ་ཅི་བྱེད་ཀྱང་ཟེར་ན། ལུས་ཀྱི་སྤྱོད་ལམ་དང༌། ངག་གི་སྤྱོད་ལམ་དེ་ཚོ་མ་འདྲ་བ་མ་འདྲ་བ་ག་རེ་བྱེད་ཀྱི་ཡོད་ན་ཡང༌། ང་རང་གི་འཇིག་རྟེན་གྱི་བྱ་བ་འདྲ་པོ་དང༌། ཆོས་ཀྱི་བྱ་བ་འདྲ་པོ་དང༌། ག་རེ་བྱེད་ན་ཡང༌། ཅི་བྱེད་ཀྱང་གལ་ཆེ་བ་དེ་ག་རེད་ཟེར་ན། གཙོ་བོ་དེ་རང་གི་སེམས་རེད། རང་གི་སེམས་ཀྱིས་གནས་སྐབས་ཅི་འདྲ་ཞིག་ང་རང་གི་ལུས་ཀྱིས་ཡག་པོ་བྱེད་ན་ཡང༌། སྡུག་པོ་བྱེད་ན་ཡང༌། ས་ཆ་གང་དུ་བསྡད་ན་ཡང༌། རང་གི་སེམས་ཀྱིས་ག་རེད་བྱེད་ཀྱིས་འདུག །རང་གི་སེམས་ཀྱིས་གནས་སྐབས་དེ་ལ་དགེ་བའི་ཕྱོགས་སུ་གཏོགས་པ་རེད། མི་དགེ་བའི་ཕྱོགས་སུ་གཏོགས་པ་རེད། ག་འདྲ་རེད་འདུག གནས་སྐབས་ཅི་འདྲ་ཞེས། ང་རང་གི་སེམས་དེ་ཉོན་མོངས་པའི་དབང་དུ་ཤོར་གྱི་འདུག་གམ། ཉོན་མོངས་པའི་གཉེན་པོ་བསྟེན་ཐུབ་ཀྱི་འདུག་གམ། ཉོན་མོངས་པ་སྐྱེས་པའི་སྐབས་སུ་རྒྱ་གཡེངས་སུ་ཤོར་འགྲོ་ཡི་འདུག་གམ། ཉོན་མོངས་སྐྱེས་པའི་སྐབས་སུ་གཉེན་པོ་བསྟེན་ཐུབ་ཀྱི་འདུག་གམ། 
\b
ཡང་ན་ཉོན་མོངས་པ་མ་སྐྱེས་པ་ཞིག་ཡོང་གི་འདུག་གམ། རང་གིས་ཉོན་མོངས་པ་སྐྱེས་པ་དང་མ་སྐྱེས་པ་གཉིས་བྱས་ན། ཉོན་མོངས་པ་མ་སྐྱེས་པ་དེ་མང་གི་འདུག་གམ། ཉོན་མོངས་པ་སྐྱེས་པ་དེ་མང་གི་འདུག དེ་ཚོ་ཡག་པོ་ཞིག་བལྟ་ནས་སྐབས་སྐབས་ལ་ང་རང་ཚོ་སོ་སོ་སྐྱེ་བོ་རེད། ཏོག་ཙམ་ཏོག་ཙམ་ཉོན་མོངས་པའི་དབང་དུ་ཤོར་འགྲོ་བ་ཡོང་སྲིད་ཀྱི་རེད་དེ་ཡིན་ན་ཡང༌། དེ་ལ་ཡིན་གཅིག་མིན་གཅིག་གཉེན་པོ་ཡོད་པ་ཞིག །གཉེན་པོ་མེད་ན་ཉོན་མོངས་པ་རང་བཞིན་གྱིས་གོང་དུ་བཤད་པ་ལྟར་དུ། གཉེན་པོས་ལྡོག་དཀའ་བ་འདྲ་པོ་རེད། གཉེན་པོ་ཡོད་ན་ཁོ་རང་གནས་སྐབས་ཉོན་མོངས་པ་ཤུགས་ཆེན་པོ་འདྲ་པོ་ཞིག་ཡོད་ན་ཡང༌། རིམ་གྱིས་རིམ་གྱིས་ཆུང་དུ་འགྲོ་བ་ཡིན་པའི་ཕྱིར་ན། གང་འདྲ་བྱེད་ཀྱི་འདུག་རྒྱུན་དུ་དྲན་པ་བསྟེན་དགོས་ཀྱི་རེད། ཤེས་བཞིན་དང་ལྡན་པ་བྱེད་དགོས་ཀྱི་རེད། དེ་ལ་རྒྱུན་དུ་དྲན་པ་དང་ཤེས་བཞིན་ལྡན་པ་ཞིག་དགོས་ཀྱིས་རེད་ལ། 
\b
དྲན་པ་དང་ཤེས་བཞིན་དང་ལྡན་པ་དེ་ཡང་གཙོ་བོ་རང་གི་སེམས་ལ་བརྟག་གི་ཡོད་རེད། རང་གི་སེམས་ཀྱིས་རང་གི་སེམས་ལ་བརྟག་ནས་སྐྱོན་གྱི་ཆ་མེད་པ་ཞིག་དང༌། ཡོན་ཏན་གྱི་ཆ་ཡོད་པ་ཞིག་བྱེད་དགོས་ཀྱི་ཡོད་རེད་ལ། དེ་ལྟ་བུ་བྱེད་པ་དེ་ཡང་ང་རང་གི་དོན་དག་སྒྲུབ་པ་དེ་གཙོ་བོ་མ་ཡིན་པ། ང་རང་ཚོ་བྱང་ཆུབ་སེམས་དཔའི་སྤྱོད་པ་ལ་ཞུགས་པ་དང༌། བྱང་ཆུབ་མཆོག་ཏུ་སེམས་བསྐྱེད་པ་ལ་ཞུགས་པ། བྱང་ཆུབ་སེམས་ཀྱི་རྗེས་སུ་འབྲང་བ་ཞིག་ཡིན་པའི་ཕྱིར་ན་གཞན་དོན་བསྒྲུབ་པ། ང་རང་གི་བྱ་བ་གང་ཡིན་ན་ཡང༌། ལུས་ཀྱི་སྤྱོད་པ་ཞིག་ཡིན་ན་ཡང་གཞན་ལ་ཕན་པའི་ཐབས་ལ་བརྩོན་པ་དང༌། ངག་གི་སྒོ་ནས་སྐད་ཆ་བཤད་པ་ཞིག་ཡིན་ན་ཡང་གཞན་ལ་ཕན་པའི་ཐབས་ལ་བརྩོན་པ་ཞིག་དང༌། སེམས་ཀྱི་གཏིང་ནས་ཀུན་སློང་ཉར་བ་ཞིག་ཡིན་ན་ཡང༌། སེམས་ཅན་གཞན་ལ་ཕན་པའི་ཆེད་དུ་བསམ་བློ་བཏང་བ་ཞིག་ཡིན་པ། དེ་ལྟ་བུ་ལུས་ངག་ཡིད་གསུམ་གྱི་སྒོ་ནས་དངོས་སུ་གཞན་དོན་བྱེད་ཐུབ་ན་ཡང་རུང༌། གཞན་དོན་བྱེད་མ་ཐུབ་ན་ཡང་རུང་སྟེ། ང་རང་གིས་གཙོ་བོ་བསམ་པའི་ཀུན་སློང་ཡག་པོ་ཞིག་དང༌། སྤྱོད་ལམ་ཡག་པོ་ཞིག་གལ་ཆེ་བ་ཡིན་པའི་ཕྱིར་ན་ཡོན་ཏན་བསྒྲུབ་པ་དེ་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན།
\b
\v 39 དགེ་བ་རྫོགས་བྱང་དུ་བསྔོ་བ་ནི། ཞེས་གསུངས་ཏེ། དེ་ནས་དེ་ལྟར་བརྩོན་པས་བསྒྲུབ་པའི་དགེ་བ་རྣམས། །ཞེས་པ་དེ་ལྟར་དུ་ང་རང་ཚོས་བརྩོན་འགྲུས་བྱས་ནས། དང་པོ་སྐྱབས་སུ་འགྲོ་བ་ནས་བཟུང་ཏེ་དྲན་པ་དང༌། ཤེས་བཞིན་གྱིས་རྒྱུན་དུ་སྐྱོང་བའི་བར་དུ་དོན་ཚན་སུམ་ཅུ་རྩ་དྲུག་སྟེ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་དོན་ཚན་སུམ་ཅུ་རྩ་དྲུག་ཡོད་རེད་ལ། དོན་ཚན་སུམ་ཅུ་རྩ་དྲུག་པོ་དེ་ལྟར་གསུངས་པ་བཞིན་དུ་ང་རང་ཚོས་བརྩོན་འགྲུས་བསྒྲུབ། དེ་ལ་དྲན་པ་དང་ཤེས་བཞིན་བསྟེན། དྲན་པ་དང་ཤེས་བཞིན་བསྟེན་པ་ལ་ཡང་བརྩོན་འགྲུས་དེའི་སྒོ་ནས་ལག་ལེན་བྱེད་པ་ལ་བརྩོན། རང་བཞིན་གྱིས་གོམས་པའི་དབང་གིས་ཞེ་དྲག་ཡོང་གི་ཡོད་མ་རེད། ག་རེ་རེད་ཟེར་ན་ང་རང་ཚོ་ཐོག་མ་མེད་པ་ནས་ཏོག་ཙམ་གོམས་པ་དེ་ཕྱིན་ཅི་ལོག་པ་ལ་རྒྱུག་འགྲོ་བ་རེད་ལ། རང་དོན་དང་གཞན་དོན་གཉིས་ཀྱི་ནང་ནས་གཙོ་བོ་རང་དོན་ཤ་སྟག་ལ་བརྩོན་འགྲུས་བྱེད་ཀྱི་ཡོད་པ་རེད་མ་གཏོགས། གཞན་དོན་ལ་བརྩོན་འགྲུས་བྱེད་ཀྱི་ཡོད་མ་རེད། 
\b
དེ་བཞིན་དུ་དགེ་བ་དང༌། ཉོན་མོངས་པ་གཉིས་ཀྱི་ནང་ནས་ཀྱང་གཙོ་ཆེ་ཤོས་འདྲ་པོ་དེ་ཉོན་མོངས་པའི་ཕྱོགས་སུ་འགྲོ་གི་ཡོད་རེད་མ་གཏོགས། དགེ་བའི་ཕྱོགས་སུ་ཞེ་དྲག་འགྲོ་ཐུབ་ཀྱི་ཡོད་མ་རེད། དེ་བཞིན་དུ་ཕ་རོལ་ཏུ་ཕྱིན་པ་དྲུག་དང༌། མདོ་ལས་གསུངས་པའི་ཆོས་བཞི་པོ་དེ་ཚོ་ལ་རང་གིས་བརྩོན་འགྲུས་བྱས་ནས་བསྒྲུབ་དགོས་ཀྱི་ཡོད་རེད་མ་གཏོགས། རང་བཞིན་གྱིས་ཞེ་དྲག་ཡོང་ཐུབ་ཀྱི་ཡོད་མ་རེད་ལ། དེ་ག་རེ་རེད་ཟེར་ན་ཐོག་མ་མེད་པ་ནས། དེ་ཏོག་ཙམ་ཕྱིན་ཅི་ལོག་པ་ལ་གོམས་སོང་བའི་དབང་གིས་བྱ་བ་ངན་པ་དང༌། སྤྱོད་པ་ངན་པ་དང༌། ཉོན་མོངས་པའི་ཕྱོགས་ལ་རང་བཞིན་ཀྱིས་འགྲོ་ཡི་ཡོད་རེད། བྱ་བ་བཟང་པོ་དང༌། སྤྱོད་པ་བཟང་པོའི་ཕྱོགས་ལ་རང་གིས་འབད་པ་བྱེད། བརྩོན་འགྲུས་བསྐྱེད་ནས་ཡར་བསྒྲུབ་དགོས་ཀྱི་རེད་མ་གཏོགས། རང་བཞིན་གྱིས་འགྲོ་ཡི་ཡོད་མ་རེད། དེའི་དབང་དུ་མ་ཤོར་བ་དེ་ལ་ཡང་ཡང་བརྩོན་འགྲུས་བྱེད་དགོས་ཀྱི་ཡོད་རེད། བསྒྲུབ་པར་བྱེད་པ་ལ་ཡང་བརྩོན་འགྲུས་བྱེད་དགོས་ཀྱི་རེད། དེ་ལ་བརྩོན་འགྲུས་བྱས་ནས་དེ་ལ་འབད་པ་བྱེད་དགོས་ཀྱི་ཡོད་རེད་ལ། འབད་པས་བསྒྲུབ་པའི་དགེ་བ་རྣམས་འབད་པས་བསྒྲུབ་ཐུབ་ན། དེ་ལ་དགེ་བ་རྒྱ་ཆེན་པོ་ཡོང་གི་རེད་ལ། དགེ་བ་རྒྱ་ཆེན་པོ་དེ་རྣམས་མཐའ་ཡས་པའི་འགྲོ་བ་སེམས་ཅན་ཐམས་ཅད་ཀྱི་སྡུག་བསྔལ་བསལ་བའི་ཆེད་དུ། དགེ་བ་དེ་ཚོ་ཡང་བསྔོ་དགོས་ཀྱི་ཡོད་རེད། དགེ་བའི་དོན་དག་དེ་ང་རང་གིས་དགེ་བ་བསགས་པ་ཡིན། 
\b
དགེ་བ་བསགས་པའི་ཕན་ཡོན་དེ་ང་རང་གི་དོན་དུ་ཡོང་བར་ཤོག་བསམ་པ་འདྲ་པོ་ཞིག་མ་ཡིན་པ། དགེ་བ་བསགས་པ་དེ་སེམས་ཅན་ལ་བསྔོ་དགོས་ཀྱི་ཡོད་རེད། སེམས་ཅན་ལ་གང་གི་ཆེད་དུ་བསྔོ་དགོས་ཀྱི་རེད་ཟེར་ན། སེམས་ཅན་ཐམས་ཅད་ལ་སྡུག་བསྔལ་བསམ་གྱིས་མི་ཁྱབ་པ། འགྲོ་བ་རིགས་དྲུག་གི་གནས་སུ་སྡུག་བསྔལ་མ་འདྲ་བ་མ་འདྲ་བ་མྱོང་གི་ཡོད་རེད་ལ། དེ་ལྟ་བུའི་སྡུག་བསྔལ་བསལ་བའི་ཆེད་དུ་བསྔོ་དགོས་ཀྱི་ཡོད་རེད། དེ་ལྟ་བུ་སྡུག་བསྔལ་བསལ་བའི་ཕྱིར་དུ་བསྔོ་སའི་ཡུལ་སེམས་ཅན་དེ་ཡང༌། སེམས་ཅན་ཚད་འདྲ་པོ་དང་གྲངས་འདྲ་པོ་མ་ཡིན་པར། མཐའ་ཡས་པའམ་ནམ་མཁའ་དང་མཉམ་པའི་འགྲོ་བ་སེམས་ཅན་ཐམས་ཅད་ཀྱི་སྡུག་བསྔལ་བསལ་བའི་ཆེད་དུ་བསྔོ་དགོས་ཀྱི་ཡོད་རེད། སྤྱིར་བཏང་གི་བསྔོ་བ་རྣམ་པར་དག་པ། བསྔོ་བ་རྣམ་པར་དག་པ་ཟེར་དུས་དེ་ལ་འཛིན་ཆགས་དང༌། ཞེན་པ་ཆེན་པོ་རང་མེད་པ་འཁོར་གསུམ་རྣམ་པར་དག་པ། བསྔོ་བའི་ཡུལ་དང་བསྔོ་བ་པོ་དང༌། བསྔོ་རྒྱུའི་དགེ་བ་དེ་རྣམས་འཛིན་ཆགས་མེད་པ་རྣམ་པར་དག་པའི་ཤེས་རབ་ཀྱིས་བྱང་ཆུབ་ཏུ་བསྔོ་བ་དེ་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་ལག་ཏུ་ལེན་པར་བྱ་བ་ཡིན། ཞེས་དེས་དོན་ཚན་སུམ་ཅུ་རྩ་བདུན་དེ་བསྟན་པ་རེད།
\b
\v 40 གང་གི་དོན་དུ་བརྩམས་པ་ནི། ཅེས་གསུངས་ཏེ། ད་ལྟ་བསྐྱར་དུ་རྒྱལ་སྲས་ལག་ལེན་ལ་ཐོག་མར་སྙིང་རྗེ་ཁྱད་པར་འཇུག་པ་དང༌། དེའི་རྗེས་སུ་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱི་ལག་ཏུ་ལེན་པར་བྱ་བ་སུམ་ཅུ་རྩ་བདུན་གསུངས་པ་དང༌། དེ་ནས་མཇུག་བསྡུ་བ་སྟེ་རྣམ་པ་གསུམ་ཡོད་པའི་ནང་ནས་ད་ལྟ་འདིའི་སྐབས་སུ་གོང་དུ་རྣམ་པ་གཉིས་པོ་དེ་བརྗོད་ཚར་ནས། འདི་རིང་གི་སྐབས་སུ་མཇུག་བསྡུ་བ་རེད་ལ། མཇུག་བསྡུ་བ་ལ་ཡང་བསྐྱར་དུ་ད་ལྟ་གོང་དུ་བརྗོད་པའི་དོན་ཚན་སུམ་ཅུ་རྩ་བདུན་དེ་ཡིད་ཆེས་སྐྱེས་འོས་པ། གང་གས་འཇུག་འོས་པ་ཡིན་པ་བསྟན་པ་རེད་ལ། དེ་ཡང་རྩ་བའི་ཚིག་གི་དབང་དུ་བྱས་ན། །མདོ་རྒྱུད་བསྟན་བཅོས་རྣམས་ལས་གསུངས་པའི་དོན། །དམ་པ་རྣམས་ཀྱི་གསུང་གི་རྗེས་འབྲངས་ནས། །རྒྱལ་སྲས་རྣམས་ཀྱི་ལག་ལེན་སུམ་ཅུ་བདུན། །རྒྱལ་སྲས་ལམ་ལ་སློབ་འདོད་དོན་དུ་བཀོད། ཅེས་གསུངས་པ་རེད་ལ། དེ་ཡང་གོང་དུ་བཤད་པ་དེ་རྒྱལ་སྲས་དངུལ་ཆུ་ཐོགས་མེད་རང་གིས་གསར་དུ་བློས་བཟོས་ནས་བརྩམས་བཞག་པ་མ་ཡིན་པ། 
\b
དེ་ནས་ཁུངས་ཡང་དག་པ་ལ་གཏུགས་ནས་གསུངས་པ་ཡིན་པའི་ཕྱིར་ན་མི་བསླུ་བ་ཡིན་པ་གསུངས་པ་རེད་ལ། དེ་ནས་ཁུངས་ཡང་དག་པ་དེ་ག་འདྲ་ཞིག་རེད་ཟེར་ན། དང་པོ་མདོ་དེའང༌། རྫོགས་པའི་སངས་རྒྱས་བཅོམ་ལྡན་འདས་ཀྱིས་ལྷག་པ་ཤེས་རབ་ཀྱི་བསླབ་པ་གཙོ་བོར་བསྟན་པ་མངོན་པའི་སྡེ་སྣོད། ལྷག་པ་ཚུལ་ཁྲིམས་ཀྱི་བསླབ་པ་གཙོ་བོར་བསྟན་པ་འདུལ་བའི་སྡེ་སྣོད། ལྷག་པ་ཏིང་ངེ་འཛིན་གྱི་བསླབ་པ་གཙོ་བོར་བསྟན་པ་མདོ་སྡེའི་སྡེ་སྣོད་དེ། སྡེ་སྣོད་གསུམ་གྱི་ཁོངས་སུ་གཏོགས་པའི་སངས་རྒྱས་ཀྱིས་གསུངས་པའི་མདོ་ལ་ད་ལྟ་གཙོ་བོ་བརྟེན་གྱི་ཡོད་རེད་ལ། དེ་བཞིན་དུ་མདོ་ཙམ་མ་ཡིན་པ་གསང་སྔགས་ཀྱི་རྒྱུད་སྡེ་ཟབ་མོ་རྣམས་ལ་ཡང་བརྟེན་གྱི་ཡོད་རེད། བསྐྱར་དུ་བོད་དུ་ནང་པ་སངས་རྒྱས་པའི་ཆོས་དར་བའི་སྐབས་སུ། སུམ་ལྡན་རྡོ་རྗེ་འཛིན་པ་ཟེར་ནས་མདོ་ཡང་ཉམས་ལེན་བྱེད་ཀྱི་ཡོད་པ་དང༌། དེ་ནས་གསང་སྔགས་ཀྱང་ཉམས་ལེན་གནང་བ་ཡིན་པའི་ཕྱིར་ན། མདོ་དང་རྒྱུད་གཉིས་ཀ་ལ་བསྐྱར་དུ་ཉམས་ལེན་གནང་བའི་སྐབས་སུ་བསྟན་གྱི་ཡོད་རེད་ལ། སྐབས་འདིར་རྒྱལ་སྲས་རྣམས་ཀྱི་ལག་ལེན་བཤད་པའི་སྐབས་སུ་ཡང་རྒྱུད་སྡེ་བཞི་སྟེ། བྱ་རྒྱུད། སྤྱོད་རྒྱུད། རྣལ་འབྱོར་གྱི་རྒྱུད། རྣམ་འབྱོར་བླ་ན་མེད་པའི་རྒྱུད་སྡེ་དེ་རྫོགས་པའི་སངས་རྒྱས་བཅོམ་ལྡན་འདས་ཀྱིས་དངོས་སུ་གསུངས་པ་མདོ་རྒྱུད་ཀྱི་ནང་ནས་གསལ་བར་གསུངས་པ་དང༌། 
\b
དེ་ནས་བསྟན་བཅོས་ཀྱི་ནང་དུ་ཁ་ཤས་རྒྱ་ཆེ་བ་དེ་ཚོ་ཚུར་བསྡུ་བ་དང༌། དེ་བཞིན་དུ་གབ་པ་དེ་ཚོ་ཚུར་འབྱིན་པར་བྱེད་པ་གནང་བའི་མཁས་པ་ཆེན་པོ་རྣམས་དང༌། གྲུབ་ཐོབ་ཆེན་པོ་རྣམས་ཀྱིས་གསུངས་པར་བྱས་པ་ཡིན་པའི་ཕྱིར་ན། སངས་རྒྱས་ཀྱིས་གསུངས་བའི་མདོ་རྒྱུད། དེ་བཞིན་དུ་མཁས་གྲུབ་ཆེན་པོ་རྣམས་ཀྱིས་བརྩམས་པའི་བསྟན་བཅོས་རྣམས་ཀྱི་གཞུང་ནང་དུ་གསུངས་པ་ཡིན་པ་དང༌། དེ་ལྟ་བུའི་མདོ་རྒྱུད་དང༌། བསྟན་བཅོས་རྣམས་ནས་གསུངས་པའི་དོན་དེ་ཚུར་བསྡུས་བཞག་པ་ཡིན་པའི་ཕྱིར་འགལ་བ་གང་ཡང་མེད་པ་དང༌། མ་ཚང་བ་དང༌། ནོར་བ་ལ་སོགས་པའི་སྐྱོན་གྱི་ཆ་ཡོང་གི་ཡོད་མ་རེད་ལ། དེ་ཙམ་དུ་ཡང་མ་ཟད། ཁ་ཤས་རྟོག་གེ་བ་དེ་ཚོས་མདོ་དང༌། རྒྱུད་དང༌། བསྟན་བཅོས་དེ་ཚོའི་དཔེ་ཆ་ཀློག་ནས་དམ་པ་རྣམས་ཀྱིས་གསུངས་པའི་མན་ངག་མེད་པར་རང་བཞིན་གྱིས་དཔེ་ཆ་ལ་བལྟས་ནས་གསར་དུ་བརྩམས་པ་ཡང་ཡོང་སྲིད་ཀྱི་རེད་ལ། དེ་ལྟ་བུ་ཡིན་ན་དམ་པ་རྣམས་ཀྱི་མན་ངག་མེད་པའི་ཕྱིར་ན། མདོའི་དོན་མ་རྟོགས་པ། རྒྱུད་ཀྱི་དོན་མ་རྟོགས་པ། བསྟན་བཅོས་ཀྱི་དོན་མ་རྟོགས་པ། ནོར་བ་དེ་འདྲ་ཡོང་སྲིད་ཀྱི་ཡོད་རེད་དེ་ཡིན་ན་ཡང་ད་ལྟ་འདིར་དེ་ལྟ་བུའི་ཐད་ཀར་འཇུག་པ་ཙམ་མ་ཡིན་པ། མདོ་ཡི་དོན་དེ་དམ་པ་རྣམས་ཀྱིས་གསུངས་པའི་མན་ངག་གང་འདྲ་ཡོད་པ་དང༌། དེ་བཞིན་དུ་རྒྱུད་ནས་དམ་པ་རྣམས་ཀྱི་ཞལ་ནས་གསུངས་པའི་མན་ངག་དང་མཐུན་པ་དང༌།
\b
བསྟན་བཅོས་དེ་ཡང་མཁས་པ་དང་གྲུབ་པ་ཆེན་པོ་རྣམས་ཀྱིས་གསུངས་པའི་མན་ངག་དང་མཐུན་པ། རང་གིས་དང་པོ་ཐོས་པ་བྱེད། བར་དུ་བསམ་པ་བྱེད། མཐའ་མ་སྒོམ་པ་བྱས་ནས། དང་པོ་ཁུངས་གཏུགས་ས་འདྲ་པོ་དེ་མདོ་རྒྱུད་བསྟན་བཅོས་རྣམས་ཡིན་པ་ལ། རྒྱལ་སྲས་དངུལ་ཆུ་ཐོགས་མེད་རང་གིས་དཔེ་བལྟས་བརྒྱབས་པ་ཙམ་མ་ཡིན་པ། དམ་པ་རྣམས་ཀྱི་མན་ངག་དང་མཐུན་པའི་གསུང་གིས་རྗེས་སུ་འབྲངས་ནས་གསུངས་པ་ཡིན་དུས། གསུངས་པ་དེ་ཡང་རང་གིས་ང་རྒྱལ་གི་སྒོ་ནས་བརྩམས་པ་མ་ཡིན་པ། བཀུར་བསྟི་དང་རྙེད་པ་དང་སྙན་གྲགས་ལ་སོགས་པའི་དོན་དུ་ཡང་མ་ཡིན་པ། དེ་ལྟ་བུའི་མདོ་སྡེ་བསྟན་བཅོས་ནང་ནས་གསུངས་པའི་དོན་དེ་གསལ་པོར་ཉམས་སུ་ལེན་བདེ་བ་ཞིག་དང༌། དམ་པ་རྣམས་ཀྱིས་གསུངས་པའི་མན་ངག་དེ་ཚོ་རྒྱུན་མི་ཆད་པར་བྱ་བའི་ཕྱིར་དུ། རྒྱལ་སྲས་ལག་ལེན་སུམ་ཅུ་རྩ་བདུན་འདི་ཁོང་གིས་གསུངས་པ་རེད།
\b
\v 41 ལག་ལེན་འཁྲུལ་མེད་དུ་བསྟན་པ་ནི། ཞེས་གསུངས་ཏེ། དེ་ཡང་ཀུན་སློང་གི་དབང་དུ་བྱས་ན། ཀུན་སློང་རྣམ་པར་མ་དག་པ་མ་ཡིན་པ། རྒྱལ་བའི་སྲས་པོ་བྱང་ཆུབ་སེམས་དཔའི་ལམ་ལ་སློབ་པར་འདོད་པའི་གང་ཟག་དེ་རྣམས་ཀྱིས་རྒྱལ་བའི་སྲས་པོ་བྱང་ཆུབ་སེམས་དཔའི་ལམ་ལ་བསླབ་མི་ཤེས་པ་རྣམས་ཀྱིས་ཤེས་པའི་དོན་དང༌། རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱི་ལམ་ལ་བསླབ་མི་ནུས་པ་རྣམས་ལ་སེམས་ཀྱི་གཏིང་ནས་དད་པ་དང༌། སྤྲོ་བ་དང༌། མོས་པ་དང༌། སྙིང་སྟོབས་བསྐྱེད་པའི་ཕྱིར་ལ་སོགས་པ་མདོར་ན་དེ་རྣམས་ལ་ཕན་པའི་ཕྱིར་དུ། རྒྱལ་སྲས་ལག་ལེན་སུམ་ཅུ་རྩ་བདུན་དེ་ཁོང་གིས་བཀོད་པ་ཡིན་པ་རེད། དེ་བཞིན་དུ་ཁོང་གིས་གསུངས་ན། དེ་ལ་སྤྱིར་བཏང་གི་རྒྱལ་སྲས་དངུལ་ཆུ་ཐོགས་མེད་རང་ལ་ཡོན་ཏན་ཧ་ཅང་ཆེན་པོ་མེད་པ་ཁེངས་པ་སྐྱུང་གནང་བ་རེད་ལ། ཁེངས་པ་སྐྱུང་བ་དེ་ལ་བློ་གྲོས་དམན་ཞིང་སྦྱང་པ་ཆུང་བའི་ཕྱིར་ཟེར་མཁན་དེ། སྤྱིར་བཏང་གི་སྐྱེས་སྟོབས་ཀྱི་ཤེས་རབ་མེད་པ་དང༌། གཉིས་པ་དེ་ནི་སྦྱོར་བྱུང་གི་ཤེས་རབ་མེད་པ་བསྟན་པ་རེད་ལ། 
\b
དེ་ནས་ཁ་ཤས་ལ་རང་བཞིན་གྱི་སྦྱོར་བྱུང་གི་ཤེས་རབ་ཆེན་པོ་མེད་ནས་བརྩོན་འགྲུས་ཆེན་པོ་མ་བརྩོན་ན་ཡང་རང་བཞིན་ཀྱི་ཤེས་རབ་ཆེན་པོ་ཡོད་པ། དེ་ལ་བརྟེན་ནས་མདོ་དང་རྒྱུད་དང་བསྟན་བཅོས་ཆེན་པོ་ལ་སོགས་པའི་དོན་ལ་དཀའ་ཚེགས་མེད་པར་ཤེས་ཐུབ་པ་དེ་ལ་རྣམ་དཔྱོད་དང་ལྡན་པའི་སྒོ་ནས་བྱེད་ཐུབ་པ། བརྩམས་ཐུབ་པ་དེ་འདྲ་ཡོང་བ་རེད་དེ་ཡིན་ན་ཡང་ཁོང་ལ་དེ་ལྟ་བུ་མེད་པ། སྐྱེས་སྟོབས་ཀྱི་ཤེས་རབ་རྒྱ་ཆེན་པོ་མེད་པའི་ཕྱིར་ན་བློ་གྲོས་དམན་པ་གསུངས་པ་ཡིན་པ་དེ་དང༌། ཡང་ཁ་ཤས་ལ་དེ་ཙམ་གྱི་སྐྱེས་སྟོབས་ཀྱི་ཤེས་རབ་མེད་ན་ཡང༌། སྦྱོར་བྱུང་གི་ཤེས་རབ་ལ་བརྟེན་ནས་ཡུན་རིང་པོར་བརྩོན་འགྲུས་བརྩོན་པ་ལ་བརྟེན་ནས། སྦྱོར་བྱུང་གི་ཤེས་རབ་ཆེན་པོ་སྐྱེས་ཏེ་སྦྱོར་བྱུང་གི་ཤེས་རབ་ལ་བརྟེན་ནས། གོང་དུ་བཤད་པ་ལྟ་བུའི་མདོ་རྒྱུད་བསྟན་བཅོས་ཀྱི་དོན་ལ་དཀའ་ཚེགས་མེད་པར་འགྲེལ་ཐུབ་པ་དང༌། དཀའ་ཚེགས་མེད་པར་བརྩམ་ཐུབ་པ་ལ་སོགས་པ་དེ་འདྲ་ཡོང་གི་ཡོད་རེད་དེ། ཡིན་ན་ཡང་དེ་ལྟ་བུ་སྦྱངས་པ་ཡང་ཆུང་བ། \b
ཁ་ཤས་ལ་སྐྱེས་སྟོབས་ཀྱི་ཤེས་རབ་ཡང་ཡོད་པ་དང༌། སྦྱོར་བྱུང་གི་ཤེས་རབ་ཡང་ཡོད་པ་རེད་ལ། དེ་ལྟ་བུ་ཡང་མ་ཡིན་པ་ཁ་ཤས་ལ་སྐྱེས་སྟོབས་ཀྱི་ཤེས་རབ་མེད་ན་ཡང་སྦྱོར་བྱུང་གི་ཤེས་རབ་ཡོད་པ། ཁ་ཤས་ལ་སྦྱོར་བྱུང་གི་ཤེས་རབ་མེད་ན་ཡང་སྐྱེས་སྟོབས་ཀྱི་ཤེས་རབ་ཡོད་རེད་དེ། དེ་ལྟ་བུ་ཡང་མ་ཡིན་པ་ཁོང་རང་དམན་ས་འཛིན་ནས་ང་རྒྱལ་སྤངས་ཏེ་སྐྱེས་སྟོབས་ཀྱི་ཤེས་རབ་ཡང་མེད་པ། སྦྱོར་བྱུང་གི་ཤེས་རབ་ཡང་མེད་པ་ཡིན་པའི་ཕྱིར་ན། བསྟན་བཅོས་འདི་ཉིད་ལ་མཁས་པ་དགྱེས་པའི་སྡེབ་སྦྱོར་མ་མཆིས་ཏེ། མཁས་པ་ཐམས་ཅད་དགྱེས་པ་བསྐྱེད་ཐུབ་པའི་ཚིག་གི་སྡེབ་སྦྱོར་སྙན་པོ་དང་དོན་གྱི་སྡེབ་སྦྱོར་སྙན་པོ་དེ་འདྲ་མེད་པའམ་མ་མཆིས་ཏེ། འདི་ལྟ་བུའི་ཡོན་ཏན་མེད་པའི་སྐྱོན་ཡོད་རེད་དེ་ཡིན་ན་ཡང༌། གལ་ཏེ་གདུལ་བྱའི་སློབ་མ་དེ་ཚོས་བསྟན་བཅོས་འདི་ལ་ཉན་པ་དང༌། བསྟན་བཅོས་འདི་ལ་བསམ་པ་དང༌། བསྟན་བཅོས་འདིའི་དོན་སྒོམ་པ་དང༌། བསྟན་བཅོས་འདིའི་དོན་གཞན་ལ་བཤད་པར་བྱས་ན་དེ་ཡིས་མི་མགོ་བསྐོར་བ་འདྲ་པོ་དང༌། རང་ལ་འབྲས་བུ་མེད་པ་འདྲ་པོ་ཡོང་གི་མ་རེད། 
\b
སྒོམ་ཐུབ་པའི་རེ་བ་ཡོད་རེད། ག་རེ་ཡོད་རེད་ཟེར་ན། འདི་ནང་དུ་གསུངས་པ་དེ་སློབ་དཔོན་ཐོགས་མེད་རང་གིས་རང་ནུས་ཀྱིས་གསར་བཟོ་བྱས་བཞག་པ་མ་ཡིན་པར་མདོ་དང༌། དམ་པའི་སྐྱེས་བུ་དམ་པ་རྣམས་ཀྱིས་གསུང་ཁོ་ན་ལ་བརྟེན་ནས་གསུངས་པ་ཡིན་པའི་ཕྱིར་ན། དེ་ལ་འཁྲུལ་པ་དང༌། འགལ་བ་འདྲ་པོ་ཡོད་མ་རེད་ལ། འཁྲུལ་པ་དང་འགལ་བ་མེད་པའི་ཕྱིར་ན། བསྟན་བཅོས་འདི་ལ་བརྟེན་ནས་བསླུ་བ་ཡོང་གི་མ་རེད། དེ་ལྟར་དུ་རྒྱལ་སྲས་དངུལ་ཆུ་ཐོགས་མེད་ཀྱིས་གསུངས་པ་དེ་སྤྱིར་བཏང༌། མཁས་པ། བཙུན་པ། བཟང་པོ། དགེ་མཚན་ཕུན་སུམ་ཚོགས་པ་དང་ལྡན་པ་ཡིན་པའི་ཕྱིར་ན། བློ་གྲོས་དམན་པ་དང༌། སྦྱངས་པ་ཆུང་བ་གསུངས་པ་དེ་ཁོང་རང་གི་ང་རྒྱལ་སྤངས་པའི་དོན་ཙམ་དུ་གསུངས་པ་རེད་མ་གཏོགས། དངོས་གནས་ཀྱི་གསུངས་པ་མ་རེད་ལ། དེའི་ཕྱིར་ན་བསྟན་བཅོས་འདི་ལ་ཉམས་ལེན་བྱེད་པ་ནོར་གྱི་ཡོད་མ་རེད། 
\b
ཡིན་ན་ཡང་དཔེར་ན་ང་རང་འདྲ་པོ་ཞིག་ཡིན་ན། ང་རང་གིས་དངོས་གནས་འདི་ཤེས་ཡོད་མ་རེད་དེ། ཡིན་ན་ཡང་དངོས་གནས་ཀྱིས་ང་རང་བློ་གྲོས་དམན་པ་དང༌། སྦྱངས་པ་ཆུང་བ་འདི་འདྲ་རང་ལ་སྐྱོན་ཡོད་རེད་ལ། ད་ལྟ་ཁྱེད་རྣམ་པ་ལ་དཔེ་ཆ་བཤད་པའི་སྐབས་སུ། ང་རང་གིས་དཔེ་སྙིང་རྗེ་ནུས་པ་ལ་བརྟེན་ནས་ཁྱེད་རང་ཚོ་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ཐུབ་ཀྱི་རེད་བསམ་པའི་ང་རང་ལ་སྤོབས་པ་ཡོད་མ་རེད་ལ། དེ་བཞིན་དུ་ང་རང་གི་རྣམ་དཔྱོད་ཀྱི་ཤེས་རབ་གྱིས་སྒོ་ནས་ཁྱེད་རྣམ་པ་ལ་གདམས་ངག་ཟབ་མོ་ཞིག་བསྟན་ཐུབ་ཀྱི་རེད་བསམ་པའི་སྤོབས་པ་ཡོད་མ་རེད། མ་རེད་དེ་ཡིན་ན་ཡང་ད་ལྟ་རྒྱལ་སྲས་ལག་ལེན་སོ་བདུན་མ་དེ་རྒྱལ་སྲས་དངུལ་ཆུ་ཐོགས་མེད་ཀྱིས་ག་རེ་གསུངས་པ་བཞིན་དུ་ཞུས་བཞག་པ་ཡིན་པའི་ཕྱིར་ན། ཁྱེད་རང་རྣམས་ཀྱིས་ད་ལྟ་ཐོས་བསམ་བྱས་ན་ཡང་དེ་ལ་བསླུ་བ་ཡོང་གི་མ་རེད་ལ། དེ་བཞིན་དུ་ཉམས་ལེན་བྱས་ན་ཡང་དེ་ལ་བསླུ་བ་རྩ་བ་ནས་ཡོང་གི་མ་རེད། དེའི་ཕྱིར་ན་ཁྱེད་རྣམ་པ་གང་གས་བསྟན་བཅོས་ནས་གསུངས་པ་ཡིན་ན་ཡང་རུང༌། ང་རང་གིས་ཞུས་བཞག་པ་ཡིན་ན་ཡང་རུང༌། དེ་ལ་ཡིད་ཆེས་སྐྱེས་ཆོག་པ་འདྲ་པོ་རེད།
\b
\v 42 ཁེངས་བསྐྱུང་བཟོད་པར་གསོལ་བ་ནི། ཞེས་གསུངས་ཏེ། དེ་བཞིན་དུ། རྒྱལ་བའི་སྲས་པོ་བྱང་ཆུབ་སེམས་དཔའི་སྤྱོད་པ་ཟེར་མཁན་དེ་ཤིན་དུ་རླབས་ཆེ་ལ། གཏིང་ཟབ་པ། རྒྱ་ཆེ་བ་དེ་འདྲ་རེད། དཔེར་ན་བྱང་ཆུབ་སེམས་དཔའ་ཆེན་པོ་ཁྱད་པར་དུ་འཕགས་པ་རྣམས་ཀྱིས་ཀྱང་བསྐལ་པ་གྲངས་མེད་མང་པོ་ལ་བསོད་ནམས་ཀྱི་ཚོགས་བསགས་པ་དང༌། རྟོགས་བྱེད་ཀྱི་ཡོན་ཏན་དེ་ཚོ་ཡང་བསྐལ་པ་གྲངས་མེད་མང་པོ་ལ་བསོད་ནམས་ཀྱི་ཚོགས་བསགས་པའི་སྟོབས་ཀྱིས་རྟོགས་དགོས་པ་ཞིག་དང་ཤེས་དགོས་པ་ཞིག་བསྐལ་པ་གྲངས་མེད་མང་པོ་ལ་བསོད་ནམས་ཀྱི་ཚོགས་བསགས་པ་ལ་བརྟེན་ནས་ཉམས་སུ་ལེན་ཐུབ་པ་ཞིག་ཡོང་གི་ཡོད་རེད་ལ། ལས་དང་པོ་པས་ཤིན་དུ་སྟབས་བདེ་པོའི་སྒོ་ནས་ཉམས་སུ་ལེན་ཐུབ་པ་དང༌། འཇུག་ཐུབ་པ་དང༌། ཤེས་ཐུབ་པ་དང༌། རྟོགས་ཐུབ་པ་ཡོང་གི་ཡོད་མ་རེད་ལ། རྒྱུ་མཚན་དེའི་ཕྱིར་ན་རྒྱལ་སྲས་དངུལ་ཆུ་ཐོགས་མེད་རང་གིས་གསུངས་ན། བློ་དམན་བདག་འདྲ་བ་གཅིག་གིས་རྒྱལ་སྲས་བྱང་ཆུབ་སེམས་དཔའི་སྤྱོད་པ་ཤིན་དུ་རླབས་ཆེ་ཞིང་རྒྱ་ཆེ་བ། གཏིང་ཟབ་པ་དེ་ཚོ་གཏིང་དཔག་པར་དཀའ་བའི་ཕྱིར་ཧ་ཅང་གིས་འདི་དང་འདི་ལྟ་བུ་ཞིག་རེད་ཟེར་ནས་གསལ་པོ་བཤད་དཀའ་བ་ཡིན་པའི་ཕྱིར་ན། བསྟན་བཅོས་འདི་ལ་ཡང་སྐབས་སྐབས་ལ་འགལ་བསྡད་པ་འདྲ་པོ་དང༌། སྐབས་སྐབས་ལ་མ་འབྲེལ་བ་ལ་སོགས་པ་ཡོང་སྲིད་ཀྱི་རེད་ལ། དེ་ལྟ་བུའི་གལ་ཏེ་ཉེས་པ་ཡོད་ན། ཉེས་པའི་ཚོགས་དེ་རྣམས་སྐྱེས་བུ་དམ་པ་རྣམས་ཀྱིས་བཟོད་པར་མཛད་དུ་གསོལ་གསུངས་ནས་ང་རྒྱལ་སྤངས་ཏེ་བཟོད་གསོལ་གནང་བ་རེད། 
\b
དེ་ལ་ཡང་བསྐྱར་དུ་ང་རང་ཚོས་ཆོས་ཉམས་ལེན་བྱེད་པའི་སྐབས་སུ། སྐབས་སྐབས་ལ་སེམས་ཀྱི་རྣམ་པར་རྟོག་པ་ཟེར་མཁན་དེ་མ་འདྲ་བ་མ་འདྲ་བ་ཡོང་གི་ཡོད་རེད་ལ། སྐབས་སྐབས་ལ་དེ་དམ་པའི་ཆོས་ཟེར་མཁན་དེ་ཤིན་དུ་ཟབ་ཅིང་རྒྱ་ཆེ་བ་རེད། ང་རང་འདྲ་པོ་ཞིག་གིས་དེ་ཤེས་ཐུབ་ཀྱི་མ་རེད་ལ། ང་རང་འདྲ་པོ་ཞིག་གིས་ཉམས་སུ་ལེན་ཐུབ་ཀྱི་མ་རེད། ང་རང་འདྲ་པོ་ཞིག་གིས་ཉམས་སུ་བླངས་ན་ཡང་དེ་ལ་འབྲས་བུ་ཐོབ་ཐུབ་པ་ཞིག་ཡོང་གི་མ་རེད་བསམ་པ། སྐབས་སྐབས་ལ་དེ་འདྲ་སྤོབས་པ་ཞུམ་པ་ཡོང་གི་ཡོད་རེད་ལ། དེ་ཡང་སྤོབས་པ་ཞུམ་རྩ་ནས་ཉན་གི་མ་རེད་ལ། སྤོབས་པ་ཞུམ་མི་ཉན་པའི་རྒྱུ་མཚན་ག་འདྲ་རེད་ཟེར་ན། ང་རང་ཚོ་སྤྱིར་བཏང་གི་སྔོན་འགྲོའི་ནང་ནས་གསུངས་པ་བཞིན་དུ་དལ་འབྱོར་བཅོ་བརྒྱད་དང་ལྡན་པའི་མི་ལུས་རིན་པོ་ཆེ་ཐོབ་པ་དེ་ཡང་སྐལ་པ་བཟང་པོ་རེད། སྐལ་པ་བཟང་པོ་ཡིན་པ་མ་ཟད་པར་དམ་པའི་ཆོས་ཀྱི་སྒོ་ལ་ཞུགས་པ་དེ་ཡང་སྐལ་པ་བཟང་པོ་རེད་ལ། དམ་པའི་ཆོས་ཀྱི་སྒོ་ལ་ཞུགས་པ་ཙམ་གྱིས་མ་ཟད་པ་ད་ལྟ་སངས་རྒྱས་ཀྱི་བསྟན་པ་དེ་ཆ་ཚང་བ་གནས་པ་དེའང༌། དཔེར་ན་སྔོན་མ་ཏཻ་ལོ་དང་ནྭ་རོ། མར་པ་དང༌། མི་ལ་རས་པ་ལ་སོགས་པ་གྲུབ་ཐོབ་ཆེན་པོ་དེ་འདྲ་བྱོན་པ་རེད། དེ་ཚོས་གྲུབ་པ་གང་ལ་བརྟེན་ནས་ཐོབ་པ་རེད་ཟེར་ན། མི་ཁ་ཤས་ཀྱིས་སྔོན་མ་དེ་འདྲའི་གདམས་ངག་ཡོད་རེད་དེ། དེང་སང་ག་གི་ཡིན་ཧ་གོ་གི་ཡོད་མ་རེད་ཟེར་མཁན་འདྲ་པོ་མ་ཡིན་པ། གདམས་ངག་འདི་ཉམས་སུ་བླངས་ནས་དེ་རྣམས་ཀྱི་འབྲས་བུ་དེ་འདྲ་བ་ཞིག་ཐོབ་པ་རེད། མ་ཟད་གདམས་ངག་དེ་ཆ་ཚང་བ་ད་ལྟ་ཡོད་རེད། ཡོད་པ་དེ་ང་རང་ཚོས་མཇལ། མཇལ་ནས་ཉམས་སུ་ལེན་རྒྱུའི་གོ་སྐབས་ཡོད་རེད། དེའི་ཕྱིར་ན། དེ་ཡི་འབྲས་བུ་ཨེ་ཐོབ་མི་ཐོབ་བསམ་པ་འདྲ་པོ་དང༌། དེ་ལ་བརྟེན་ནས་ཆོས་དེ་གང་འདི་ཡིན་བསམ་པ་འདྲ་པོའི་ཐེ་ཚོམ་རྩ་ནས་ཟ་མི་དགོས་པ་ཡིན་པའི་ཕྱིར་ན། སེམས་ཀྱི་སྤོབས་པ་ཆུང་ཆུང་མ་ཡིན་པ་སྤོབས་པ་ཆེན་པོ་སྐྱེས་ནས་ཆོས་དེ་ཉམས་སུ་ལེན་དགོས་རེད། དེ་བཞིན་དུ་སྔོན་གྱི་མཁས་པ་དང༌། གྲུབ་ཐོབ་ཆེན་པོ་དེ་ཚོས་དཔེ་བརྩོན་འགྲུས་ཆེན་པོ་གནང་ཡོད་རེད། དཔེར་ན་རྗེ་བཙུན་མི་ལ་རས་པ་དང༌། མར་པ་ལོ་ཙཱའི་རྣམ་ཐར་དེ་ཚོ་མཇལ་ན་དཔེ་བརྩོན་འགྲུས་ཆེན་པོ་བརྩམས་ནས་འབྲས་བུ་ཐོབ་གནང་ཡོད་རེད། 
\b
ཡིན་ན་ཡང་ང་རང་གིས་དེ་ཙམ་གྱི་བརྩོན་འགྲུས་ཀྱང་བྱེད་ཐུབ་ཀྱི་མ་རེད། བརྩོན་འགྲུས་བྱེད་མ་ཐུབ་པ་ལ་བརྟེན་ནས་འབྲས་བུ་ཡང་ཐོབ་ཐུབ་ཀྱི་མ་རེད། ང་རང་གི་མི་ཚེ་དེ་དོན་དག་མེད་པར་འཕྲོ་བརླག་འདྲ་པོ་རེད་བསམས་པ་ཁ་ཤས་ཀྱི་སེམས་སྤོབས་པ་ཞུམ་པ་དེ་འདྲ་ཡོང་གི་ཡོད་རེད། ཡིན་ན་ཡང་སྤོབས་པ་ཞུམ་དགོས་ཡ་དང་སེམས་པ་སྐྱོ་དགོས་ཡ་གང་ཡང་ཡོད་མ་རེད། ག་རེ་རེད་ཟེར་ན། ང་རང་ཚོ་དམ་པའི་ཆོས་ཀྱི་སྒོ་ལ་ཞུགས་པ་ཙམ་ཡང་སྐལ་པ་བཟང་པོ་རེད། ཆོས་ཏོག་ཙམ་ཉམས་ལེན་བྱེད་པ་ཡང་སྐལ་པ་བཟང་པོ་རེད། དེ་ཡིན་པ་ཡང་སངས་རྒྱས་བཅོམ་ལྡན་འདས་ཀྱིས་མདོ་ཡི་ནང་དུ་གསུངས་ན། དཔེར་ན་མི་ཁ་ཤས་ཞིག་གིས་དམ་པའི་ཆོས་ལ་དད་པ་ཏོག་ཙམ་ཞིག་ཞོག 
\b
དེ་ནས་དངོས་གནས་ཀྱི་དད་པ་སྐྱེས་ན་ལག་པ་གཉིས་ཀ་ཐལ་མོ་སྦྱར་གྱི་རེད་ལ། ལག་པ་གཉིས་ཐལ་མོ་སྦྱར་ནས་ཡུན་ཐུང་ཐུང་ཞིག་ལ་དད་པ་སྐྱེས་པ་དེ་ལ་ཕན་ཡོན་ཡོད་པ་སྨོས་ཅི་དགོས་ཏེ། ཁོ་རང་གིས་དེ་ཙམ་གྱི་དད་པ་བརྟན་པོ་མེད་པ། དེ་ཙམ་གྱི་མོས་གུས་དེ་ཡང་གསལ་པོ་མེད་པ་ཕལ་ཆེར་ཡག་པོ་ཡིན་པ་འདྲ་བསམ་ནས་ལག་པ་ཡ་གཅིག་གིས་ཐལ་མོ་སྦྱར་ནས་ཕལ་ཆེར་དམ་པའི་ཆོས་ཟེར་མཁན་དེ་སྐྱབས་སུ་མཆི་ཡག་པོ་ཡིན་པ་འདྲ་བསམ་པའི་དད་པ་ཆུང་ཆུང་ཞིག་སྐྱེས་པ་དེ་ལའང་སངས་རྒྱས་བཅོམ་ལྡན་འདས་ཀྱིས་མདོ་རང་ནས་དྲི་བ་གསུངས་ནས། དེ་ལ་འབྲས་བུ་ཡོང་གི་རེད་བས་ཟེར་དྲི་བ་བཏང་ན། དེ་ཡང་མ་འོངས་པ་ལ་མཐར་ཐུག་གི་འབྲས་བུ་དང་བཅས་པ་ངེས་པར་འབྲས་བུ་ཐོབ་རྒྱུ་ཡོད་པ་ཡིན་གསུངས་ནས་ཞལ་བཞེས་གནང་ཡོད་རེད་ལ། འབྲས་བུ་ཐོབ་རྒྱུ་ཡོད་པ་དེའང་ཞལ་བཞེས་གནང་བ་ཙམ་མ་ཡིན་པ་དཔེར་ན་རིག་པའི་སྒོ་ནས་བསམ་ན་ཡང༌། དེ་ལྟ་བུ་ཡི་དང་པོ་ང་རང་ཚོ་ལ་དད་པ་དང༌། མོས་གུས་ཀྱི་བག་ཆགས་ཡོད་མ་རེད། ཡོད་མ་རེད་དེ་ཡིན་ན་ཡང་ཏོག་ཙམ་སེམས་ཀྱི་གཏིང་ནས་དད་པའི་བག་ཆགས་འདྲ་པོ་ཞིག་བྱུང་ནས་དེས་སེམས་ཀྱི་གཏིང་དུ་ས་བོན་འདྲ་པོ་ཞིག་ཆགས་ཚར་བ་རེད་ལ། ཕལ་ཆེར་ཡག་པོ་ཡིན་པ་འདྲ་བསམ་པའི་ཐེ་ཚོམ་འདྲ་པོ་ཞིག་གིས་བག་ཆགས་རྒྱུད་ལ་སྐྱེས་པ་རེད་ལ། དེ་མ་འོངས་པ་ལ་རིམ་བཞིན་འཕེལ་ནས་མཐར་ཐུག་གི་འབྲས་བུ་དེ་འདྲ་ཐོབ་རྒྱུ་ཡོད་པ་ཞིག་ཡིན་པའི་ཕྱིར་ན། ཐ་ན་དེ་ཙམ་ཡང་སྐལ་པ་བཟང་པོ་ཁྱད་པར་དུ་འཕགས་པ་མཐར་ཐུག་གི་འབྲས་བུ་དངོས་སུ་ཐོབ་ཏུ་རུང་བ། ཐོབ་རྒྱུ་ཡོད་པ་འདྲ་པོ་ཞིག་རེད་ལ། ང་རང་ཚོ་དངོས་སུ་དམ་པའི་ཆོས་ཀྱི་སྒོ་ལ་ཞུགས། དམ་པའི་ཆོས་ཉམས་སུ་ལེན་པ་ལ་སྐལ་པ་བཟང་པོ་ཡིན་པ་བཤད་མ་དགོས་པ་ཡིན་པའི་ཕྱིར་ན་ག་དུས་ཡིན་ན་ཡང་སེམས་ལ་དགའ་བ་དང་སྤྲོ་བ་སྐྱེས་པ་མ་གཏོགས། ང་རང་གིས་ཆོས་ཉམས་སུ་ལེན་ཐུབ་ཀྱི་མི་འདུག །ང་རང་གིས་ཆོས་ཉམས་སུ་ལེན་པ་དེ་དོན་མེད་རེད་བསམ་པ་འདྲ་པོའི་སེམས་སྤོབས་པ་ཞུམ་པ་འདྲ་པོ་རྩ་བ་ནས་བྱེད་རྒྱུ་ཡོད་མ་རེད། 
\b
ཡང་སྐབས་སྐབས་ལ་སྐྱོན་ཞིག་ཡོང་སྲིད་ཀྱི་རེད་ལ། ག་འདྲ་ཡོང་གི་རེད་ཟེར་ན། དཔེར་ན་ང་རང་གིས་སློབ་སྦྱོང་ཡག་པོ་བྱས་ཡིན། ཡག་པོ་ཤེས་སོང༌། ཉམས་ལེན་ཡང་ཡག་པོ་བྱས་ཡིན་བསམ་པའི་སྐབས་སྐབས་ལ་ང་རང་གཞན་དང་མི་འདྲ་བ་ཞིག་ཡིན་བསམ་པའི་ང་རྒྱལ་འདྲ་པོ་ཡང་སྐྱེས་སྲིད་ཀྱི་རེད། དེ་སྤྱིར་བཏང་གི་ཉམས་ལེན་ཡག་པོ་བྱེད་ཐུབ་པ་དང༌། སློབ་སྦྱོང་ཡག་པོ་བྱེད་ཐུབ་པ་དེ་སྐལ་པ་བཟང་པོ་རེད། ཡིན་ཡང་ང་རྒྱལ་སྐྱེས་པ་དེ་ཏོག་ཙམ་ཡག་པོ་མ་རེད། ང་རྒྱལ་གྱི་གོང་བུ་ལ་ཡོན་ཏན་གྱི་ཆུ་མི་ཆགས་ཟེར། ང་རྒྱལ་ཅན་དེ་དཔེར་ན་རྡོག་རྡོག་འདྲ་པོ་ཞིག་ལ་ཆགས་ཀྱི་ཡོད་རེད། ང་རྒྱལ་མེད་ན་ཡར་ཀོང་ཀོང་འདྲ་པོ་ཞིག་ཆགས་ཀྱི་ཡོད་རེད་ལ། ཀོང་ཀོང་གི་ནང་དུ་ཆུ་བླུག་ན་དེའི་ནང་ལ་བསྡད་ཀྱི་རེད། རྡོག་རྡོག་གི་སྟེང་དུ་ཆུ་བླུགས་ན་ཆུ་ག་ཚད་བླུགས་ན་ཡང་ཁོ་རང་རྡོག་རྡོག་དེ་སྐམ་པོ་རེད་འགྲོ་ཡི་རེད་མ་གཏོགས་བརླན་པ་རྩ་བ་ནས་རེད་ཐུབ་ཀྱི་ཡོད་མ་རེད་ལ། དཔེ་དེ་བཞིན་དུ་ང་རྒྱལ་གྱི་གོང་བུ་དེས་ཐོས་བསམ་བྱེད་པའི་འབྲས་བུ་ཡང་ཡག་པོ་ཡོང་གི་ཡོད་མ་རེད། སྒོམ་པ་བྱེད་པའི་འབྲས་བུ་ལ་ཡང༌། སྤྱིར་བཏང་གི་ཐོས་བསམ་སྒོམ་གསུམ་བྱེད་པ་ལ་འབྲས་བུ་མེད་པ་ཡོང་གི་མ་རེད་དེ། ཡིན་ན་ཡང་ང་རྒྱལ་གྱིས་ཏོག་ཙམ་བར་ཆད་བྱེད་ཀྱི་ཡོད་རེད། 
\b
དེའི་ཕྱིར་ན་ང་རང་ཚོས་དམ་པའི་ཆོས་ལ་སློབ་སྦྱོང་བྱེད་པ་དང༌། དམ་པའི་ཆོས་ལ་ཉམས་ལེན་གནང་བ། དེ་ཚོ་ཡང་སེམས་ཏེ་ད་ལྟ་རྒྱལ་སྲས་དངུལ་ཆུ་ཐོགས་མེད་ཀྱིས་གསུངས་པ་ནང་བཞིན། ང་རང་གི་སེམས་དེ་ང་རྒྱལ་སྤངས་ནས་དམན་སར་ཟིན་པས་ང་རང་གིས་ཤེས་པ་དེ་ཡང་འདང་གི་མ་རེད། ང་རང་གིས་ཤེས་པ་དེས་འགྲིག་གི་མ་རེད། ང་རང་གིས་ཉམས་ལེན་བྱེད་པ་དེ་ཙམ་གྱིས་འགྲིག་གི་མ་རེད་བསམ་པའི་སེམས་ང་རྒྱལ་བཅག་ནས་བསྐྱར་དུ་མཐར་ཐུག་གི་འབྲས་བུ་རྫོགས་པའི་སངས་རྒྱས་བཅོམ་ལྡན་འདས་ཀྱི་གོ་འཕང་མ་འཐོབ་ཀྱི་བར་དུ་བརྩོན་འགྲུས་མི་ལྷོད་པ་སྟེ། མཐར་ཐུག་གི་འབྲས་བུ་མ་ཐོབ་ཀྱི་བར་དུ་ཐོས་བསམ་སྒོམ་གསུམ་གང་ལའང་བརྩོན་འགྲུས་མི་ལྷོད་པ་ཞིག་བྱེད་དགོས་ཀྱི་ཡོད་རེད། 
\b
ཡང་སྐབས་སྐབས་ལ་ཏོག་ཙམ་སྐྱོན་ཡོང་སྲིད་ཀྱི་རེད་ལ་སྐྱོན་ག་རེ་ཡོང་གི་རེད་ཟེར་ན། དཔེར་ན་ང་རང་ཚོ་ཁ་ཤས་ཀྱིས་གནས་སྐབས་ཙམ་ལ་བསམ་ནས་ང་རང་གིས་ལོ་དེ་ཙམ་ཞིག་ལ་ཉམས་ལེན་བྱས་ཡིན། དེ་ལ་དམིགས་བསལ་གྱི་ཉམས་ལེན་བྱས་པ་ལ་བརྟེན་ནས་གདིང་འདྲ་པོ་འདི་འདུག་བསམ་པ་གང་ཡང་ཐོབ་མ་སོང༌། དེ་བཞིན་དུ་ང་རང་གིས་སློབ་སྦྱོང་ལོ་མང་པོ་བྱས་ཡིན། ཡིན་ན་ཡང་ང་རང་གིས་འདི་ཤེས་སོང་བསམ་པ་ཞེ་དྲག་བྱུང་མ་སོང༌། དེ་གང་ཡིན་ནམ་གཅིག་བྱས་ན་ང་རང་གིས་བྱུང་མེད་པ་འདྲ། གཅིག་བྱས་ན་དམ་པའི་ཆོས་ཁོ་རང་ལ་ཡང་ནུས་པ་ཞེ་དྲག་མེད་པ་འདྲ་བསམས་པའི་ཐེ་ཚོམ་འདྲ་པོ་ཡང་ཡོང་སྲིད་ཀྱི་རེད། རེད་དེ་ཡིན་ན་ཡང་དམ་པའི་ཆོས་ལ་བརྟེན་ནས་ཡོང་གི་མ་རེད། ག་རེ་རེད་ཟེར་ན། དམ་པའི་ཆོས་དེ་སྔོན་མ་སྟོན་པ་རྫོགས་པའི་སངས་རྒྱས་བཅོམ་ལྡན་འདས་ནས་བཟུང་སྟེ་ད་ལྟའི་བར་དུ་ལོ་ཉིས་སྟོང་ལྔ་བརྒྱ་ལྷག་ཙམ་རིང་ལ་མཁས་པ་ཤེས་རབ་ཆེན་པོ་དང་ལྡན་པས་དཀའ་སྤྱད་གནང་ནས་ཡིད་ཆེས་སྐྱེས་བསྡད་པ་ཞིག་དང༌། བརྩོན་འགྲུས་ཅན་གྱི་གྲུབ་ཐོབ་ཆེན་པོ་དེ་ཚོས་ཉམས་ལེན་གནང་ནས་འབྲས་བུ་ཐོབ་བསྡད་པ་དེ་འདྲ་ངོ་མ་བྱུང་བ་རེད་མ་གཏོགས་འདི་ག་རྨོངས་དད་འདྲ་པོ་མ་རེད། 
\b
དེའི་ཕྱིར་ན་དམ་པའི་ཆོས་ལ་བརྟེན་ནས་བསླུ་བ་བྱས་པ་ཡོང་གི་ཡོད་མ་རེད། མ་རེད་དེ་ཡིན་ན་ཡང་རང་རང་སོ་སོས་ཉམས་ལེན་བྱེད་པའི་སྐབས་སུ། སྐབས་སྐབས་ལ་ཏོག་ཙམ་ནོར་བ་འདྲ་པོ་དང༌། དེ་ཡག་པོ་མེད་པ་འདྲ་པོ་དེ་འདྲ་ཡོང་གི་ཡོད་རེད། ཡང་ན་སྐབས་སྐབས་ལ་ཀུན་སློང་གི་སྟེང་ནས་སྐྱོན་ཏོག་ཙམ་ཤོར་གྱི་ཡོད་པ་ཡིན་པ་དང༌། ཡང་ན་བརྩོན་འགྲུས་ཀྱི་སྟེང་ནས་ཏོག་ཙམ་སྐྱོན་ཤོར་གྱི་ཡོད་པ་ཡིན་པ་དང་། ཡང་ན་ང་རང་ཏོག་ཙམ་ང་རྒྱལ་འདྲ་པོ་དེ་འདྲའི་སྐྱོན་ཤོར་གྱི་ཡོད་པ་གང་ཡིན་ན་ཡང་རུང་སྟེ། ཏོག་ཙམ་ང་རང་གི་ཉམས་ལེན་གྱི་སྟེང་ནས་ཏོག་ཙམ་མ་འདང་བ་འདྲ་པོ་ཞིག་དང༌། སྐྱོན་ཆགས་པ་ཞིག་རེད་ལ། རང་གིས་ཡག་པོ་བརྟག་དཔྱད་བྱས་ནས་ང་རང་ལ་སྐྱོན་ག་འདྲ་འདུག་ལྟ་དགོས་རེད་མ་གཏོགས། སྐྱོན་དེ་ཆོས་ཀྱི་སྟེང་དུ་བཞག་པ་འདྲ་པོ་དང༌། དེ་སྐྱོན་དེ་གཞན་ཞིག་གི་སྟེང་དུ་ཡོད་པ་འདྲ་པོ་དེ་འདྲ་མ་ཡིན་པ། ཁ་སེང་གོང་དུའང་ཞུས་པ་བཞིན་དུ། རང་གིས་འཁྲུལ་པ་རང་གིས་མ་བརྟགས་ན། །ཆོས་པའི་གཟུགས་ཀྱིས་ཆོས་མིན་བྱེད་སྲིད་པས། །ཟེར་བ་དེ་རང་གི་འཁྲུལ་པ་དེ་རང་གིས་བརྟག་དཔྱད་བྱེད་དགོས་ཀྱི་རེད་ལ། 
\b
དེ་ཕྱིར་རྒྱུན་དུ་རང་གི་འཁྲུལ་པ་ལ་བརྟགས་ནས་སྤོང་བ་རྒྱལ་སྲས་ལག་ལེན་ཡིན་གསུངས་པ་ནང་བཞིན། ང་རང་གིས་ང་རང་ལ་ཡག་པོ་བརྟག་དཔྱད་བྱས་ནས་ང་རང་གིས་ཀུན་སློང་ག་འདྲ་བྱེད་ཀྱི་འདུག །ང་རང་གིས་བརྩོན་འགྲུས་ག་འདྲ་བྱེད་ཀྱི་འདུག །ང་རང་གིས་ཉམས་ལེན་ག་འདྲ་བྱེད་ཀྱི་འདུག །ང་རང་ལ་ནོར་བ་ག་འདྲ་ཡོང་གི་འདུག །ང་རང་གི་མ་ནོར་བ་དེ་ག་འདྲ་ཡོང་གི་འདུག་ཡག་པོ་བརྟག་དཔྱད་བྱས་ན་རིམ་པས་རིམ་པས་སྐྱོན་གང་མཐོང་བ་དེ་རིམ་པས་རིམ་པས་སྤངས། ང་རང་གི་སེམས་སྤོབས་པ་ཞུམ་པ་མ་ཡིན་པ་སྐྱོན་དེ་ང་རང་ཚོས་སྤངས་ཐུབ་ཀྱི་རེད། ང་རང་ཚོ་ལ་སྐྱོན་ཡོད་སྲིད་ཀྱི་རེད་དེ། སྐྱོན་ཡོད་སྲིད་ན་ཡང་སྐྱོན་དེ་ང་རང་ཚོས་སྤངས་ཐུབ་ཀྱི་རེད། 
\b
དེ་བཞིན་དུ་ང་རང་ཚོར་ཡོན་ཏན་མེད་པ་ཡང་ཡོང་སྲིད་ཀྱི་རེད་དེ། ཡོན་ཏན་མེད་ན་ཡང་ང་རང་ཚོ་སེམས་ཅན་གང་ག་སུ་ཡིན་ན་ཡང་བདེ་བར་གཤེགས་པའི་སྙིང་པོས་ཁྱབ་བསྡད་པ་ཡིན་པའི་ཕྱིར་ན་ཡོན་ཏན་ཐོབ་ཐུབ་ཀྱི་རེད་ལ། དེའི་ཕྱིར་ན། དེ་ལ་སེམས་སྤོབས་པ་ཞུམ་པ་འདྲ་པོ་དང༌། སེམས་པ་སྐྱོ་བ་འདྲ་པོ་རྩ་བ་ནས་བྱེད་ཉན་གྱི་མ་རེད། དེ་བཞིན་དུ་ཡང་སྐབས་སྐབས་ལ་ཏོག་ཙམ་དོགས་པ་འདྲ་པོ་དང༌། ཐེ་ཚོམ་འདྲ་པོ་སྐྱེས་བ་དེ་ང་རང་གིས་ཏོག་ཙམ་ཉམས་ལེན་བྱེད་པའི་སྐབས་སུ་མ་བྱུང་བ་རེད་ལ། མ་བྱུང་བ་དེ་ཡང་སྔགས་བགྲངས་ཚུལ་མ་དག་པ་འདྲ་པོ་དང༌། ཡང་ན་ཕྱག་རྒྱ་འདྲ་པོ་ཕྲན་ཙམ་ནོར་སོང་བ་འདྲ་པོ་ལ་སྐྱོན་ཆེན་པོ་ཆགས་ཀྱི་རེད་བསམས་པའི་འཇིགས་སྐྲག་འདྲ་པོ་ཡོང་གི་རེད་དེ། ཡིན་ན་ཡང་དེ་ཚོ་ལ་སྐྱོན་ཞེ་དྲག་ཆགས་ཀྱི་མ་རེད། གནས་སྐབས་ནོར་བ་ཆུང་ཆུང་ལ་གང་ཡང་སྐྱོན་བྱེད་ཀྱི་མ་རེད་ལ། ནོར་བ་དེ་གཙོ་ཆེ་བ་འདྲ་པོ་ཞིག་རང་གི་ཀུན་སློང་དང༌། བརྩོན་འགྲུས་དང༌། དད་པ་དང༌། མོས་གུས་དང༌། དམ་པའི་ཆོས་ལ་ཡིད་ཆེས་ལ་སོགས་པ་དེ་ཚོ་དཔེ་གལ་ཆེ་བ་རེད། དེ་བཞིན་དུ་ང་རང་ཚོ་སྙིང་སྟོབས་སྐྱེས་པ་དེ་གཙོ་ཆེ་བ་ཡིན་པའི་ཕྱིར་ན་གཙོ་བོ་སེམས་ཡག་པོ་བྱས་ནས་ཉམས་ལེན་གནང་ན་འབྲས་བུ་མ་ཐོབ་པ་རྩ་བ་ནས་ཡོང་གི་མ་རེད་གསུངས་པ་རེད།
\b
\v 43 བརྩམས་པའི་དགེ་བ་བྱང་ཆུབ་བསྔོ་བ་ནི། ཞེས་གསུངས་ཏེ། དེའི་རྗེས་སུ་བཟོད་པ་གསོལ་བ་དང༌། དགེ་བ་བསྔོ་བ་དེ་བསྟན་བཅོས་ཀྱི་མཇུག་ལ་དེ་འདྲ་གནང་ཡོད་རེད་ལ། དེ་ལྟར་དུ་ང་རང་ཚོ་ཡང་ང་རྒྱལ་སྤངས་དགོས་ཀྱི་ཡོད་པ་དང༌། དུས་རྒྱུན་དུ་ང་རྒྱལ་སྤངས་ན་དགོས་པ་ཆེན་པོ་ཡོད་པ་ཞིག་དང༌། རང་རང་སོ་སོའི་རྩ་བ་དེ་ཡང་རང་ཉིད་གཅིག་པུའི་དོན་དུ་མ་ཡིན་པ། མ་རྒན་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ལ་ཕན་པ་དང་བདེ་བའི་ཆེད་དུ་ཡིན་བསམས་པ། བསྔོ་བས་རྒྱས་བཏབ་དགོས་ཀྱི་ཡོད་པའི་གདམས་ངག་དེ་བསྟན་པ་རེད་ལ། དེ་ལ་ཡང་དགེ་བ་བསྔོ་བའི་སྐབས་སུ་ཁ་ཤས་ཀྱིས་བསམས་ན། ང་རང་གིས་དགེ་བ་བསགས་པ་དེ་བསྔོས་བཞག་ན་ང་རང་ལ་གང་ཡང་ཡོང་གི་མ་རེད་བསམ་པའི་འཇིགས་སྐྲག་འདྲ་པོ། ཡང་ཁ་ཤས་ཀྱིས་བསམས་ན་ང་རང་གི་དགེ་བ་དེ་བསྔོས་ན་མི་གཞན་དག་ཅིག་ལ་ཕན་ཐོགས་ཆེན་པོ་ཡོང་གི་རེད་བསམས་པ་ལྟ་བུ་ཡོང་གི་རེད་དེ་ཡིན་ནའང་དེ་མ་རེད་ལ། ང་རང་ཚོ་དངོས་གནས་སེམས་ཅན་གྱི་དོན་བསྒྲུབ་པའི་སྙིང་སྟོབས་འདྲ་པོ་ཞིག་གི་ཆེད་དུ་དགེ་བ་དེ་བསྔོ་ཡི་ཡོད་རེད། དགེ་བ་དེ་བསྔོས་ནས་སྙིང་སྟོབས་བསྐྱེད་པ་ཙམ་རེད་མ་གཏོགས་རྩ་བ་ནས་ཕན་གྱི་མ་རེད་པས་ཟེར་ན། གནས་སྐབས་ལ་དེ་ཙམ་ཕན་གྱི་མ་རེད་དེ། 
\b
ཡིན་ནའང་རིམ་པས་རིམ་པས་རང་གི་དགེ་བ་དེ་བསྔོ་བ་ལ་བརྟེན་ནས། གདུལ་བྱ་གཞན་དག་གི་དོན་བསྒྲུབ་ཐུབ་པའི་ཆེད་དུ་སྙིང་སྟོབས་བསྐྱེད། སྙིང་སྟོབས་བསྐྱེད་པ་ལ་བརྟེན་ནས་གདུལ་བྱ་གཞན་དག་གི་དོན་བསྒྲུབས་ཐུབ་པ། གདུལ་བྱ་གཞན་དག་གི་དོན་བསྒྲུབས་ཐུབ་པ་ལ་བརྟེན་ནས་རང་གི་དགེ་བའི་རྩ་བ་ཐམས་ཅད་གོང་དུ་སྤེལ་ཐུབ་པ། རིམ་པས་རིམ་པས་མཆོག་དང་ཐུན་མོང་གི་དངོས་གྲུབ་ཐོབ་ཡོང་བའི་སྐབས་སུ་གདུལ་བྱ་གཞན་གྱི་དོན་རྒྱ་ཆེན་པོ་བྱེད་ཐུབ་པ་ཡོང་གི་རེད་ལ། མི་ཕན་པ་ཡང་མ་རེད། དེའི་ཕྱིར་ན། ད་ལྟ་སྐབས་འདི་ན་ཡང་བསྔོ་བ་དང་སྨོན་ལམ་དེ་རྒྱས་བཏབ་པ་གནང་ཡོད་རེད། 
\b
དེ་གསུངས་དུས་དེ་ལ་དེ་ལས་བྱུང་བའི་དགེ་བས་འགྲོ་བ་ཀུན་ཟེར་བ་དེ་ལྟར་དུ་བསྟན་བཅོས་གསར་དུ་བརྩམས་པ་ལ་བརྟེན་ནས་དགེ་བས་འགྲོ་བ་ཀུན་དོན་དམ་དང་ཀུན་རྫོབ་བྱང་ཆུབ་ཀྱི་སེམས་མཆོག་གིས་སྲིད་དང་ཞི་བའི་མཐའ་ལ་མི་གནས་པའི་སྤྱན་རས་གཟིགས་མགོན་དེ་དང་མཚུངས་པར་ཤོག་གསུངས་ནས། སྨོན་ལམ་གྱི་གཙོ་བོ་འདྲ་པོ་དེ་ལ་གདུལ་བྱ་སེམས་ཅན་ཐམས་ཅད་འཕགས་པ་སྤྱན་རས་གཟིགས་དང་མཚུངས་པ་ཞིག་ཡོང་བར་ཤོག །ང་རང་གིས་བསགས་པའི་དགེ་བའི་རྩ་བ་དེ་ལ་བརྟེན་ནས་སེམས་ཅན་ཐམས་ཅད་འཕགས་པ་སྤྱན་རས་གཟིགས་དང་མཚུངས་པར་ཤོག་བསམས་པའི་སྨོན་ལམ་བརྒྱབ་པ་རེད། འཕགས་པ་སྤྱན་རས་གཟིགས་དང་མཚུངས་པ་ཟེར་མཁན་དེ་དོན་དག་ག་འདྲ་ཞིག་རེད་ཟེར་ན། དེ་ནི་དང་པོ་སྙིང་རྗེ་ཡིས་ཞི་བ་ལ་མི་གནས་པ་དང༌། ཤེས་རབ་ཀྱིས་སྲིད་པ་ལ་མི་གནས་པ་དེ་སྲིད་ཞི་གཉིས་ཀྱི་མཐའ་ལ་མི་གནས་པར་འཕགས་པ་སྤྱན་རས་གཟིགས་ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་གདུལ་བྱ་སེམས་ཅན་གྱི་དོན་མཛད་པ། སངས་རྒྱས་ཐམས་ཅད་ཀྱི་འཕྲིན་ལས་བསྒྲུབ་པ་པོ་ཡིན་པ་དེ་ལྟ་བུ་ཞིག་ཡོང་བར་ཤོག་གསུངས་ནས་གསོལ་བ་བཏབ་གནང་བ་རེད། 
\b
དེ་ལྟ་བུ་སྲིད་ཞི་གཉིས་ཀྱི་མཐའ་ལ་མི་གནས་པ་དེ་ཐབས་གང་ལ་བརྟེན་ནས་ཡོང་ཐུབ་ཀྱི་ཡོད་རེད་ཟེར་ན། དོན་དམ་པའི་བྱང་ཆུབ་ཀྱི་སེམས་བསྐྱེད་པ་ལ་བརྟེན་ནས་ཤེས་རབ་ཕུན་སུམ་ཚོགས་པ་དང་ལྡན་ནས་སྲིད་པའི་མཐའ་ལ་མི་གནས་པ་དང༌། ཀུན་རྫོབ་བྱང་ཆུབ་ཀྱི་སེམས་རིན་པོ་ཆེ་ལ་བརྟེན་ནས་སྙིང་རྗེ་ཆེན་པོ་སྐྱེས་ཏེ་ཞི་བའི་མཐའ་ལ་མི་གནས་པ་སྟེ་མདོར་ན་ང་རང་གིས་བསགས་པའི་དགེ་བ་དེ་སེམས་ཅན་གྱི་དོན་དུ་བསྔོ། སེམས་ཅན་དེ་རྣམས་གནས་སྐབས་ཀྱི་དབང་དུ་བྱས་ན་ཀུན་རྫོབ་དང༌། དོན་དམ་པའི་བྱང་ཆུབ་ཀྱི་སེམས་རིན་པོ་ཆེ་དེ་གོང་ནས་གོང་དུ་འཕེལ་ནས་སྐྱེས་པ། མཐར་ཐུག་གི་དབང་དུ་བྱས་ན་སྲིད་པ་ཁམས་གསུམ་འཁོར་བ་དང༌། ཞི་བ་མྱ་ངན་ལས་འདས་པའི་མཐའ་གཉིས་ལ་མི་གནས་པའི་འབྲས་བུ་ཐོབ་སྟེ་འཕགས་པ་སྤྱན་རས་གཟིགས་དང་མཚུངས་པར་ཤོག་གསུངས་ནས་སྨོན་ལམ་བརྒྱབ་པ་རེད། དེའི་མཇུག་ཏུ་ཅེས་པ་འདི་རང་གཞན་ལ་ཕན་པའི་དོན་དུ་ལུང་དང་རིག་པ་འབྲེལ་བའི་བཙུན་པ་ཐོགས་མེད་ཀྱིས་དངུལ་ཆུ་རིན་ཆེན་མདོ་རུ་སྦྱར་བའོ་གསུངས་ནས་རྒྱལ་སྲས་ལག་ལེན་སོ་བདུན་མ་དེ་གྲུབ་པ་རེད།





