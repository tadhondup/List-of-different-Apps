\mt 1 རྒྱལ་བའི་སྲས་ཀྱི་ལག་ལེན་སོ་བདུན་མའི་ཚིག་འགྲེལ་རྒྱལ་སྲས་ལམ་བཟང་གསལ་བའི་སྒྲོན་མེ་ཞེས་བྱ་བ་བཞུགས་སོ། །
\b
\q1 རྟེན་འབྲེལ་མངོན་གཟིགས་སྣང་སྟོང་སྒྱུ་འཕྲུལ་གར། །
\q1 རྟག་ཁྱབ་ལྷུན་གྲུབ་མཛད་པ་མཐར་ཕྱིན་ཀྱང་། །
\q1 ལྔ་བདོའི་འགྲོ་ལ་རྗེས་ཆགས་ཐུགས་སྟོབས་ཀྱིས། །
\q1 འགྲོ་འདྲེན་བླ་མེད་ཤཱཀྱའི་དབང་པོར་འདུད། །
\b
\q1 
\q1 ལྟ་སྤྱོད་དགོངས་པ་ཤིང་རྟ་རྣམ་གཉིས་ལས། །
\q1 ལེགས་བརྒྱུད་རྒྱལ་སྲས་ལམ་བཟང་གསལ་མཛད་པའི། །
\q1 བཀའ་གདམས་ལམ་འབྲས་བརྒྱུད་པའི་བླ་མ་དང༌། །
\q1 ཁྱད་པར་ཐོགས་མེད་བཟང་པོའི་ཞབས་ལ་འདུད། །
\b
\q1 
\q1 རྒྱལ་བའི་དགོངས་པ་ཟབ་རྒྱས་གནད་བསྡུས་དོན། །
\q1 མ་ནོར་ཇི་བཞིན་བསྡུས་པའི་ལེགས་བཤད་འདིར། །
\q1 གོ་སླའི་ངག་གིས་ཚིག་དོན་རྣམ་བཤད་པ། །
\q1 རྒྱལ་སྲས་ལམ་བཟང་གསལ་བའི་སྒྲོན་མེ་འགོད། །
\b
\m དེ་ལ་འདིར་དུས་གསུམ་རྒྱལ་བ་རྣམས་ཀྱི་བགྲོད་པ་གཅིག་པའི་ལམ་བཟང་། རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཉམས་སུ་བླང་བྱའི་ལག་ལེན། གནས་སྐབས་དང་མཐར་ཐུག་གི་བདེ་བ་ཀུན་གྱི་འབྱུང་ཁུངས། འཁོར་བ་དང་མྱ་ངན་ལས་འདས་པའི་ལེགས་ཚོགས་ཐམས་ཅད་ཀྱི་གཞི་རྩ། རྒྱལ་སྲས་ཆེན་པོ་དངུལ་ཆུ་ཐོགས་མེད་དཔལ་བཟང་པོས་མཛད་པའི། རྒྱལ་སྲས་ལག་ལེན་སོ་བདུན་མ་ཞེས་བྱ་བའི་གཞུང་བཟང་པོ་ཡིད་བཞིན་གྱི་ནོར་བུ་ལྟ་བུ་འདི་ཉིད་འཆད་པར་བྱེད་པ་ལ་གསུམ།ཐོག་མར་དགེ་བ་བསྟན་བཅོས་རྩོམ་པའི་རྒྱུ་བསྟན་པ་དང༌། བར་དུ་དགེ་བ་བརྩམ་བྱ་བསྟན་བཅོས་ལུས་ཀྱི་རང་བཞིན་དངོས། ཐ་མར་དགེ་བ་བསྟན་བཅོས་བརྩམ་པ་མཇུག་གྲུབ་པའི་བྱ་བ་བཤད་པ་དང་གསུམ་ལས། དང་པོ་ལའང་གསུམ། མཚན་དོན་དང༌། མཆོད་བརྗོད།བརྩམ་པར་དམ་བཅའ་བའོ། །
\b
\m དང་པོ་ནི། རྒྱལ་བའི་སྲས་ཀྱི་ལག་ལེན་སོ་བདུན་མ་བཞུགས་སོ། །ཞེས་དེའང་བདུད་བཞིའི་གཡུལ་ལས་རྒྱལ་བས་ན་རྒྱལ་བ་རྣམས་དང༌། དེའི་སྲས་ལ།སྐུ་སྲས་དང༌། གསུང་སྲས། ཐུགས་སྲས་དང་གསུམ་ལས། སྐབས་འདིར་ནི་ཐུགས་ཀྱི་སྲས་པོ་བྱང་ཆུབ་སེམས་དཔའ་རྣམས་ཏེ། དེ་ནི་རྒྱལ་བ་རྣམས་ཀྱི་གདུང་འཚོབ་པ། དམ་པའི་ཆོས་ཀྱི་མཛོད་འཛིན་པ། གདུལ་བྱའི་ལྷག་མ་སྐྱོང་ནུས་པའི་ཁྱད་པར་གསུམ་དང་ལྡན་པའོ། །དེ་ལྟའི་བྱང་སེམས་རྒྱལ་སྲས་རྣམས་ཀྱིས་རྒྱུ་ཚོགས་གཉིས་རྫོགས་པ་དང་། ལམ་སྒྲིབ་གཉིས་སྦྱོང་བ། འབྲས་བུ་སྐུ་གཉིས་ཀྱི་གོ་འཕང་མངོན་དུ་བྱེད་པ་ལ། བྱང་ཆུབ་ཀྱི་སྤྱོད་ཕྱོགས་སྤྱད་དཀའ་བ་མགོ་དང་ཡན་ལག་གི་སྦྱིན་པ་ལ་བསླབ་པ་ལ་སོགས་པའི་ལག་ལེན་མང་དུ་བཞུགས་ཀྱང་། དེ་དག་ཀྱང་བསྡུ་ན་གཞུང་འདིར་འདུ་བ་ཡིན་པས་ནའོ། །དེ་ལ་བམ་ཚད་ཤོ་ལོ་ཀ་སོ་བདུན་ཡོད་པས་དེ་སྐད་དོ། །བཞུགས་སོ་ཞེས་པ་ནི་རྨད་དུ་བྱུང་བའི་གཞུང་བཟང་པོ་ཡིད་བཞིན་གྱི་ནོར་བུ་ལྟ་བུ་ཞིག་འདིར་ཡོད་དོ་ཞེས་མིང་སྒྲོག་པའོ། །དེ་ལྟར་མཚན་སྨོས་པས་དབང་པོ་རབ་འབྲིང་ཐ་གསུམ་ལ་རང་རང་གི་དགོས་པ་གྲུབ་པ་སོགས་ཤེས་སླའོ། ། 
\b
\m ༈ གཉིས་པ་ལ་མདོར་བསྟན་རྒྱས་བཤད་གཉིས་ལས།དང་པོ་ནི། ན་མོ་ལོ་ཀི་ཤྭ་ར་ཡ། ཞེས་དེའང་འཕགས་པ་འཇིག་རྟེན་དབང་ཕྱུག་ལ་ཕྱག་འཚལ་ལོ་ཞེས་པའོ། །
\b
\v 1 གཉིས་པ་ནི། ཞེས་དེའང་སྒྲིབ་བྲལ་མཁྱེན་པའི་ཡེ་ཤེས་གང་གིས། རང་ངོར་གཟུགས་ནས་རྣམ་མཁྱེན་བར་གྱི་ཆོས་ཐམས་ཅད་ཀུན་ཀྱང་རང་གི་ངོ་བོ་དང་རྒྱུ་འབྲས་རྣམ་པར་ཐར་བའི་སྒོ་གསུམ་གྱི་བདག་ཉིད་ལས། གཞན་དུ་འགྲོ་བ་དང་འདིར་འོང་བ་སོགས་སྤྲོས་པའི་མཐའི་བཞི་དང་བརྒྱད། སྐྱེ་འགག་གནས་གསུམ། སྒྲོ་འདོགས་སོ་གཉིས་དང་བྲལ་བའི་སྤྲོས་བྲལ་དབུ་མ་ཆེན་པོ་ཉིད་དུ་གཟིགས་པ་སྟེ། ཇི་སྐད་དུ་རྩ་བ་ཤེས་རབ་ལས། གང་གིས་རྟེན་ཅིང་འབྲེལ་བར་འབྱུང་། །འགག་པ་མེད་པ་སྐྱེ་མེད་པ། །ཆད་པ་མེད་པ་རྟག་མེད་པ། །འོང་བ་མེད་པ་འགྲོ་མེད་པ། །ཐ་དད་དོན་མིན་དོན་གཅིག་མིན། །སྤྲོས་པ་ཉེར་ཞི་ཞིར་བསྟན་པ། །ཞེས་པ་ལྟར་ཆོས་ཐམས་ཅད་ཀྱི་ངོ་བོ་གཅིག་དང་ཐ་དད་ཡོད་མེད་འགལ་འདུ་འགྲོ་འོང་སོགས་ཀྱི་སྤྲོས་པ་ཀུན་དང་བྲལ་བའི་དེ་ཁོ་ན་ཉིད་ཇི་ལྟ་བ་བཞིན་དུ་གཟིགས་ཀྱང་། སྟོང་ཉིད་རྟོགས་པའི་སྟོབས་སམ་ཆོས་ཉིད་ཀྱི་རིས་མེད་བརྩེ་བའི་སྙིང་རྗེ་ཆེན་པོས། སྲིད་རྩེ་ནས་མནར་མེད་བར་གྱི་ལམ་རྒྱུད་ལྔར་ལས་ཉོན་གྱི་གཞན་དབང་དུ་གྱུར་པའི་འགྲོ་བ་སེམས་ཅན་རྣམས་སྡུག་བསྔལ་རྒྱུ་འབྲས་གཉིས་ལས་བསྒྲལ་བའི་ཆེད་དུའམ་དེའི་དོན་ལ་ཐུགས་རྗེས་གཟིགས་པ་ཙམ་མིན་པར་མཐའ་གཅིག་ཏུ་གཞན་ཕན་གྱི་ཕྲིན་ལས་རྟག་ཁྱབ་ལྷུན་གྲུབ་ཀྱི་མཛད་པ་རྒྱུན་མི་འཆད་པར། དཔེར་ནི་མས་བུ་གཅིག་པུ་ལ་བརྩེ་བ་ལྟར་གཡེལ་བ་མེད་པ་སྟེ། ཇི་སྐད་དུ། རྒྱ་མཚོ་ཆུ་སྲིན་གནས་ཀྱི་རླབས། །དུས་ལོས་ཡོལ་བ་འདས་ཀྱང་སྲིད། །གདུལ་བར་བྱ་བའི་སྲས་དག་ལ། །སངས་རྒྱས་དུས་ལས་ཡོལ་མི་སྲིད། །ཅེས་གསུངས་པ་ལྟར་ཐབས་མཁས་ཀྱི་སྤྱོད་པ་རྒྱ་མཚོ་ལྟ་བུའི་སྒོ་ནས་བརྩོན་པར་མཛད་པ་སྟེ། དེ་ལྟར་ཁམས་གསུམ་འཁོར་བའི་གདུལ་བྱ་ལ་ཐེག་པ་ཆེན་པོའི་ལམ་སྟོན་པའི་ཕྱིར་དུ་གཟུགས་ཀྱི་སྐུར་བཞེངས་པ། བླ་མ་དགེ་བའི་བཤེས་གཉེན་བཀའ་དྲིན་མཆོག་ཏུ་ཆེ་བ་རྣམས་དང་།དེ་བཞིན་དུ་དུས་གསུམ་སངས་རྒྱས་ཀུན་གྱི་སྙིང་རྗེའི་རང་གཟིགས་འཕགས་མཆོག་འཇིག་རྟེན་དབང་ཕྱུག་གམ་འགྲོ་དྲུག་གདུལ་བྱའི་ཁམས་ལ་ཐུགས་བརྩེ་བ་ཆེན་པོའི་བདག་ཉིད་དུ་གྱུར་པའི་སེམས་དཔའ་ཆེན་པོ་སྤྱན་རས་གཟིགས་ཞེས་ཁམས་གསུམ་འགྲོ་བ་ཡོངས་ཀྱི་མགོན་སྐྱབས་དང་དཔུང་གཉེན་དམ་པ་དེ་ལ་དུས་རྟག་ཏུ་སྟེ་དེང་ནས་ཇི་སྲིད་བྱང་ཆུབ་སྙིང་པོའི་བར་དུ་བདག་གི་སྒོ་གསུམ་སྟེ་ལུས་ཀྱིས་འདུད་པ་དང༌། ངག་གིས་བསྟོད་པ། ཡིད་ཀྱིས་སྙིང་ནས་ཡིད་ཆེས་ཀྱི་གུས་པས་ཕྱག་འཚལ་ལོ་ཞེས་པའོ། །
\b
འདིར་ཐོག་མར་བླ་མ་ལ་ཕྱག་མཛད་པ་ཅིའི་༈ ཕྱིར་ན། དེའང་བླ་མ་དང་སྤྱན་རས་གཟིགས་གཅིག་དང་སོ་སོ་བར་གོ་ཚུལ་གཉིས་ལས་གང་ཡིན་ཡང་འདི་ལྟ་སྟེ། སྲས་བཅས་རྒྱལ་བ་རྣམས་ཀྱི་འཕྲིན་ལས་ཇི་ལྟར་མྱུར་ནའང་ཉི་མ་ལས་མེ་ཤེལ་བརྒྱུད་དེ་སྲ་བར་མེ་ཟིན་པ་ལྟར་བླ་མ་དགེ་བའི་བཤེས་གཉེན་གྱི་བརྒྱུད་པའི་མན་ངག་ལ་མ་བརྟེན་པར་སེམས་ཅན་རྣམས་ཞི་བ་དམ་པའི་ལམ་དང་འབྲས་བུའི་གོ་འཕང་ལ་དབུགས་དབྱུང་དཀའ་བས་ཡིན་ཏེ། ཇི་སྐད་དུ། ཐུབ་རྣམས་སྡིག་པ་ཆུ་ཡིས་མི་འཁྲུ་ཞིང་། །འགྲོ་བའི་སྡིག་བསྔལ་ཕྱག་གིས་མི་སེལ་ལ། །ཉིད་ཀྱི་རྟོགས་པ་གཞན་ལ་སྤོ་མིན་པར། །ཆོས་ཉིད་བདེན་པ་བསྟན་པས་གྲོལ་པར་འགྱུར། །ཞེས་གསུངས་པས་སོ། །
\b
གཞན་ཡང་སྤྱོད་འཇུག་ལས། སེམས་ཅན་རྣམས་ལ་ཕན་མཛད་པའི། །སངས་རྒྱས་གྲངས་མེད་བྱོན་གྱུར་ཀྱང་། །བདག་ནི་རང་གི་ཉེས་པ་ཡིས། །གསོ་བའི་སྤྱོད་ཡུལ་མ་གྱུར་ཏོ། །ཞེས་གསུངས་པ་ལྟར་སྔོན་བྱོན་འདས་པའི་སངས་རྒྱས་དང་བྱང་སེམས་མང་པོ་ཞིག་བྱོན་ཀྱང་དེ་དག་གི་གདུལ་ཞིང་དུ་མ་གྱུར་པའི་ལས་ངན་པའི་སེམས་ཅན་རང་ཅག་ལྟ་བུ་ལ་སྲས་བཅས་རྒྱལ་བ་རྣམས་ལས་ཀྱང་བཀའ་དྲིན་གྱི་ངོས་ནས་བླ་མ་ལས་ལྷག་པ་མེད་དེ། སྒྱུ་འཕྲུལ་དྲ་བའི་རྒྱུད་ལས། བླ་མ་སངས་རྒྱས་བླ་མ་ཆོས། །དེ་བཞིན་བླ་མ་དགེ་འདུན་ཏེ། །ཀུན་གྱི་བྱེད་པོ་བླ་མ་ཡིན། །བླ་མ་དཔལ་ལྡན་རྡོ་རྗེ་འཆང་། །ཞེས་དང་། བླ་མ་མེད་པའི་གོང་རོལ་ན། །སངས་རྒྱས་བྱ་བའི་མིང་ཡང་མེད། །བསྐལ་བ་སྟོང་གི་སངས་རྒྱས་ཀྱང་། །བླ་མ་དག་ལ་བརྟེན་ནས་བྱུང་། །ཞེས་སོགས་གསུངས་པས་ན་ད་ལྟ་རང་ལ་ལམ་སྟོན་པའི་བླ་མ་ནི་ཎྞཾ འདས་པའི་སངས་རྒྱས་ཐམས་ཅད་ཀྱི་སྤྲུལ་བ། མ་འོངས་པའི་སངས་རྒྱས་རྣམས་ཀྱི་འབྱུང་ཁུངས། ད་ལྟའི་སངས་རྒྱས་ཐམས་ཅད་ཀྱི་རྒྱལ་ཚབ་ཡིན་པས་ན། བསྐལ་བ་བཟང་པོའི་སངས་རྒྱས་སྟོང་ལས་ཀྱང་བཀའ་དྲིན་གྱི་ངོས་ནས་བླ་མ་དགེ་བའི་བཤེས་གཉེན་གྱི་ཆེ་བས་རྒྱུ་མཚན་དེ་དག་གིས་ཐོག་མར་བླ་མ་ལ་ཕྱག་མཛད་པའོ། །
\b
\v 2 གསུམ་པ་བརྩམ་པར་དམ་བཅའ་བ་ནི། དེའང་ ཁགནས་སྐབས་ཀྱི་ཕན་པ་ནས་མཐར་ཐུག་གི་བདེ་བ་མ་ལུས་པའི་འབྱུང་གནས་སུ་གྱུར་པའི་ཡང་དག་པར་རྫོགས་པའི་སངས་རྒྱས་རྣམས་གང་ལས་༧ བྱུང་ཞེ་ན། སྔར་སློབ་ལམ་ན་དམ་པའི་ཆོས་ཚུལ་བཞིན་དུ་ཡང་དག་པར་བསྒྲུབས་པ་ལས་བྱུང་བ་ཁོ་ན་ཡིན། དེའང་སྔོན་བྱོན་དམ་པ་རྣམས་ལྟ ཀྱིས་སློབ་ལམ་ན་དམ་པའི་ཆོས་ཚིག་བཞི་རེ་རེ་འཚོལ་བའི་ཆེད་དུ་ཇི་སྐད་དུ། མེ་ཚོགས་སྤུ་གྲིའི་སོ་ཡང་བརྒལ་ནས་སུ། །འཆི་མཐར་ཐུག་གི་བར་དུ་དམ་ཆོས་བསྒྲུབས། །ཞེས་གསུངས་པ་ལྟར་དུས་ཡུན་རིང་པོའི་བར་དུ་དཀའ་བ་ཁྱད་དུ་བསད་ཅིང་། ལུས་སྲོག་འབེན་དུ་བཙུགས་ཏེ། དང་པོ་ཐོས་པ་བརྟེན་ཞིང་། བར་དུ་ཐོས་དོན་བསམ། མཐར་བསྒོམས་བསྒྲུབས་ཉམས་བཞེས་བྱས་པས་རང་གཞན་དོན་གཉིས་འགྲུབ་པའི་འབྲས་བུ་མངོན་དུ་གྱུར་པ་ཡིན་ནོ། །
\b
དེ་ལྟར་དམ་པའི་ཆོས་ཐོས་བསམ་དང་སྒོམ་སྒྲུབ་ཉམས་བཞེས་བྱེད་པ་དེའང་ནི་ཇི་ལྟར་ཉམས་སུ་ལེན་པའི་ཚུལ་ཤེས་དགོས་པ་ནི། གནད་དམ་པ་ཡིན་པས་དེའི་ཚུལ་ནི་ཐོག་མར་བྱམས་དང་སྙིང་རྗེས་དྲངས་པའི་དོན་གཉིས་སམ་ཟུར་གཉིས་དང་ལྡན་པའི་བྱང་ཆུབ་མཆོག་ཏུ་སེམས་བསྐྱེད་པ་དང་། དེ་ནས་སྦྱིན་དང་ཚུལ་ཁྲིམས་སོགས་རྒྱལ་སྲས་སྤྱོད་པའི་ཐབས་ཀྱི་ཆ་གཙོ་བོར་བསྟན་པ་རྣམས་དང༌། །ཆོས་ཐམས་ཅད་བདག་མེད་དུ་རྟོགས་པའི་ཤེས་རབ་ཀྱི་ཆ་སྟེ། ཕྱིན་དྲུག་རྒྱལ་བའི་སྲས་ཀྱིས་ཉམས་ལེན་ གྱིས་བསྡུས་པའི་ཚོགས་གཉིས་ཟུང་འཇུག་གི་ལམ་སྒྲུབ་པ་སོགས་ཀུན་ལའང་དེ་དང་དེའི་སྒྲུབ་ཚུལ་དང་ཉམས་སུ་ལེན་ཚུལ་གྱི་ལག་ལེན་རྣམས་ཚུལ་བཞིན་དུ་ཤེས་པ་ཁོ་ན་ལ་རག་ལས་པ་སྟེ། དམ་ཆོས་བསྒྲུབ་ཚུལ་མི་གཙོ་སྒྲུབ་པ་གཙོ་བོ་ཡིན་པར་གསུངས་པས་ན། འདིར་ནི་གང་ཐེག་པ་ཆེན་པོའི་ལམ་དང༌། འབྲས་བུ་བདག་དོན་སངས་རྒྱས་ཆོས་ཀྱི་སྐུའི་གོ་འཕང་དང་། གཞན་དོན་དུ་གཟུགས་སྐུ་རྣམ་གཉིས་ཀྱིས་ཐེག་ཆེན་ཆོས་ཀྱི་འཁོར་ལོ་བསྐོར་བ་སོགས་གང་ལའང་ཐེག་ཆེན་རྒྱལ་སྲས་བྱང་སེམས་རྣམས་ཀྱིས་བླ་མེད་བྱང་ཆུབ་ཀྱི་སྤྱོད་པ་ལ་བསླབ་ཚུལ་གྱི་ལག་ལེན་རྣམས་ཀྱི་གནད་མ་ལུས་པ་གཅིག་ཏུ་བསྡུས་ཏེ། མ་རྟོགས་ལོག་རྟོག་ཐེ་ཚོམ་གྱི་དྲི་མ་དང་བྲལ་བའི་སྒོ་ནས་ཇི་ལྟ་བ་བཞིན་དུ་བཤད་པར་བྱའོ་ཞེས་དམ་པའི་སྐྱེས་བུ་ཆེན་པོའི་ཐུགས་སྟོབས་མངོན་དུ་བྱས་ཏེ་བསྟན་བཅོས་རྩོམ་པའི་ཐོག་མ་ཉིད་དུ་དམ་བཅས་པའོ། ། 
\b
\m གཉིས་པ་བརྩམ་བྱ་བསྟན་བཅོས་ལུས་ཀྱི་རང་བཞིན་དངོས་བཤད་པ་ལ། སྔོན་འགྲོ་ཆོས་ལ་འཇུག་ཚུལ་དང༌། དངོས་གཞི་སྐྱེས་བུ་གསུམ་གྱི་ལམ་བསྟན་པ་དང་གཉིས་ལས། དང་པོ་ལའང་དལ་འབྱོར་གྱི་མི་ལུས་རྙེད་པར་དཀའ་ཚུལ་དང༌། དུག་གསུམ་གྱི་འབྱུང་གནས་ཕ་ཡུལ་སྤོང་དགོས་པར་བསྟན་པ། ཡོན་ཏན་གྱི་འབྱུང་གནས་དབེན་པ་བསྟེན་ཚུལ་བཤད་པ། མི་རྟག་པ་དྲན་ནས་ཚེ་འདི་བློས་གཏོང་བ། འགལ་རྐྱེན་ གྲོགས་ངན་སྤོང་དགོས་པར་བསྟན་པ། མཐུན་རྐྱེན་དགེ་བའི་བཤེས་གཉེན་བསྟེན་ཚུལ་བཤད་པ། བསྟན་པའི་འཇུག་སྒོ་སྐྱབས་འགྲོ་བཤད་པ་དང་བདུན་ལས། 
\b
\v 3 དང་པོ་ནི། །ཞེས་དེའང་མི་ཁོམ་པའི་གནས་བརྒྱད་དང་བྲལ་བས་ན་དལ་ཞེས་དང༌། མཐུན་རྐྱེན་དགེ་བའི་ལེགས་ཚོགས་ཐམས་ཅད་རང་རྒྱུད་ལ་འབྱོར་བས་ན་འབྱོར་ཞེས་སོ། །དེ་ལྟར་ད་ལྟའི་མི་ལུས་འདི་ངོ་བོ་དལ་བ་བརྒྱད་དང་ལྡན་པ་ཞིག་དང་། ཁྱད་པར་གྱི་ཆོས་འབྱོར་བ་བཅུ་ཚང་བའི་དལ་འབྱོར་གྱི་མི་ལུས་རིན་པོ་ཆེ་འདི་ནི་འཁོར་བའི་སྡུག་བསྔལ་གྱི་ཆུ་མཚོ་ཆེན་པོ་ལས་བསྒྲལ་ཏེ། གཏན་དུ་བདེ་བ་རྣམ་པ་ཐམས་ཅད་མཁྱེན་པ་ནོར་བུའི་གླིང་དུ་བགྲོད་པར་བྱེད་པའི་གྲུ་བོ་ཆེ་ལྟ་བུ་ཡིན་ནོ། །དེ་ལྟ་བུའི་ལུས་རྟེན་ཁྱད་པར་ཅན་འདིའང་རྒྱུ་དཔེ་གྲངས་གསུམ་གང་གིས་གཞལ་ཡང་ཤིན་ཏུ་རྙེད་པར་དཀའ་བ་སྟེ། སྤྱོད་འཇུག་ལས། དལ་འབྱོར་འདི་ནི་རྙེད་པར་ཤིན་ཏུ་དཀའ། །སྐྱེས་བུའི་དོན་འགྲུབ་ཐོབ་པར་གྱུར་པ་ལ། །གལ་ཏེ་འདི་ལ་ཕན་པ་མ་བསྒྲུབས་ན། །ཕྱིས་འདི་ཡང་དག་འབྱོར་བ་ག་ལ་འགྱུར། །ཞེས་དང༌། མི་ཡི་གྲ་ལ་བརྟེན་ནས་།༸ ནི། །སྡུལ་བསྔལ་ཆུ་བོ་ཆེ་ལས་སྒྲོལ། །གྲུ་འདི་ཕྱིས་ནས་རྙེད་དཀའ་བས། །རྨོངས་པ་དུས་སུ་གཉིད་མ་ལོག །ཅེས་དང༌། མཆོག་སྤྲུལ་རིན་པོ་ཆེས། །རྙེད་དཀའ་འཇིག་སླ་མི་རྟག་དལ་རྟེན་ལ། །སྙིང་པོ་ལོངས་ལ་ལོང་ཡོད་ལྕགས་ཁྲོལ་ལ། །ལོང་མེད་མྱུར་དུ་འཆི་བའི་ཚུལ་མཐོང་ནས། །དགོས་མེད་རྒྱུད་ལ་སྐྱེ་བར་བྱིན་གྱིས་རློབས། །ཞེས་དང་། ཀརྨ་གླིང་པས། །དལ་འབྱོར་འདི་ནི་ཤིན་ཏུ་རྙེད་དཀའ་ཡང་། །འཆི་བདག་ནད་ཀྱིས་ཉེ་བར་བཏབ་པའི་ཚེ། །ཆོས་མེད་འགྲོ་རྣམས་སྟོང་ལོག་སྙིང་རེ་རྗེ། །ཞེས་སོགས་གསུངས་པ་ལྟར་བརྒྱ་ལན་རེའམ་སྟོང་ལན་གཉིས་རེ་མ་གཏོགས་རྙེད་དཀའ་བའི་དལ་རྟེན་བཟང་པོ་ལན་གཅིག་རྙེད་ཚེ་དལ་འབྱོར་ལ་སྙིང་པོ་ལེན་པའི་བློ་ནི་དཔེར་ན་བཀྲེས་པ་ཟས་དང༌། སྐོམ་པ་ཆུ་ལ་གདུང་བ་ཨཱི ལྟ་བུ་ཞིག་དགོས་ཏེ། མཉམ་མེད་ཙོང་ཁ་བ་ཆེན་པོས། ལན་གཅིག་རྙེད་པའི་དལ་བའི་རྟེན་བཟང་འདི། །ཤིན་ཏུ་རྙེད་དཀའ་དོན་ཆེན་ཤེས་གྱུར་ནས། །ཉིན་མཚན་ཀུན་ཏུ་སྙིང་པོ་ལེན་པའི་བློ། །རྒྱུན་ཆད་མེད་པར་སྐྱེ་བར་བྱིན་གྱིས་རློབས། །ཞེས་སོ། །
\b
དེས་ན་འདིར་ཡང་། དལ་འབྱོར་ཞེས་པས་དལ་འབྱོར་རང་གི་ངོ་བོ་བསྟན་ལ། གྲུ་ཆེན་ཞེས་པ་དང༌། འཁོར་བའི་མཚོ་ལས་བསྒྲལ་བྱའི་ཕྱིར་ཞེས་པས་དལ་འབྱོར་དོན་ཆེ་ཡི་བར་བསྟན། རྙེད་དཀའ་ཞེས་པས་རྒྱུ་དཔེ་གྲངས་གསུམ་གྱིས་རྙེད་དཀའ་བར་བསྟན། ཉིན་དང་མཚན་དུ་གཡེལ་བ་མེད་པར་ནི། །ཉན་སེམས་ བསྒོམ་པ་ཞེས་པས་གང་དལ་རྟེན་རྙེད་པ་ལ་སྙིང་པོ་ལོན་ཕྱིར་འབད་དགོས་པར་བསྟན་ཏོ། །ད་རེས་མ་འབད་ན་ཕྱིས་ནས་འདི་འདྲ་འཐོབ་དཀའ་སྟེ། ཇོ་བོ་རྗེ་ཨ་ཏི་ཤས། དལ་འབྱོར་ཕུན་སུམ་ཚོགས་པའི་ལུས། །ཤིན་ཏུ་རྙེད་དཀའ་རྙེད་གྱུར་ཅིང་། །ཕྱིས་ཀྱང་ཤིན་ཏུ་རྙེད་དཀའ་བས། །སྒྲུབ་ལ་འབད་པས་དོན་ཡོད་བྱ། །ཞེས་སོ། །
\b
མདོར་ན་འདི་འདྲའི་ལུས་རྟེན་ཕུན་སུམ་ཚོགས་པ་ཞིག་ཐོབ་པའི་དུས་འདིར། བདག་དང་གཞན་ཕ་མར་གྱུར་པའི་མཁའ་ཁྱབ་ཀྱི་སེམས་ཅན་ཐམས་ཅད་སྡུག་བསྔལ་འཁོར་བའི་ཆུ་མཚོ་ཆེན་པོ་ལས་བསྒྲལ་བར་བྱ་བའི་ཕྱིར་དུ། ཉིན་སྣང་གི་སྐབས་སུ་འཁོར་བའི་འཁྲུལ་སྣང་གི་བྱ་བ་འཇིག་རྟེན་ཆོས་བརྒྱད་ལ་མི་ཞེན་པ་དང་། མཚན་སྣང་གི་སྐབསཾ་སུ་རྨི་ལམ་འཁྲུལ་བའི་ཡུལ་སྣང་ལ་མི་ཆགས་ནིཔར། འགྲོ་འདུག་ཟ་ཉལ་ལ་སོགས་པའི་དུས་ཀུན་ཏུ་ལེ་ལོ་གཡེང་པ་དང༌། བྱིང་རྒོད་འཐིབ་རྨུགས་ཀྱི་དབང་དུ་མི་གཏོང་བར་མདོར་ན་སྐད་ཅིག་ཀྱང་གཡེལ་བ་མེད་པའི་སྒོ་ནས་དུས་རྟག་ཏུ་ནི། དང་པོ་ཐེག་པ་ཆེན་པོའི་བླ་མ་དགེ་བའི་བཤེས་གཉེན་ཞིག་ལ་བརྟེན་ཅིང་། དེའི་དྲུང་ནས་བ་ གདམས་པ་ཟབ་མོ་ལ་ལེགས་པར་ཉན་ཏེ། བར་དུ་ཆོས་གང་ཐོས་པའི་ཚིག་དོན་ཐམས་ཅད་ལ་རིགས་པ་རྣམ་པ་བཞིའི་སྒོ་ནས་བརྟགས་ཤིང་དཔྱད་དེ་ཞིབ་མོར་སེམས་དགོས་པ་དང་། ཐ་མ་གང་བསམ་པའི་དོན་དེ་ཉིད་ཚུལ་བཞིན་ཡིད་ལ་བསྒོམ་དགོས་ཏེ། སློབ་དཔོན་དབྱུག་གཉེན་གྱིས། ཚུལ་གནས་ཐོས་དང་བསམ་ལྡན་པས། །སྒོམ་པ་ལ་ནི་རབ་ཏུ་གཞོལ། །ཞེས་གསུངས་པ་དང༌། ཇོ་བོ་བཀའ་གདམས་པ་རྣམས་ཀྱིས་མ་ཐོས་པས་ཅི་ཤེས། མ་ཤེས་པས་ཅི་བསྒོམ། མ་བསྒོམས་པས་ཅི་གྲོལ། ཞེས་གསུངས་པ་ལྟར། དང་པོ་དམ་པའི་ཆོས་ཉན་ཏེ་ཐོས་བྱུང་གི་ཤེས་རབ་ཎྞཾ བསྐྱེད་ཅིང་། བར་དུ་དེའི་དོན་ལ་བསམ་གཞིག་གི་ངེས་པའི་ཤེས་རབ། མཐར་གང་ངེས་པའི་དོན་ལ་བསྒོམ་པས་རྒྱུན་གོམས་པར་བྱེད་པ་སོགས་༼ ཐོས་བསམ་བསྒོམ་པའི་གོ་རིམ་མ་ནོར་བར་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་དལ་འབྱོར་ལ་སྙིང་པོ་ལེན་ཚུལ་གྱི་ལག་ལེན་ཡིན་ནོ། །
\b
དེ་ལྟར་ཡང་རྒྱལ་སྲས་ཆེན་པོ་ཉིད་ཀྱི་ཞལ་ནསཾ། དེ་བས་རང་གིས་རང་ཉིད་མི་བསླུ་བར། །ཚུལ་གནས་ཐོས་བསམ་སྒོམ་ལ་སྦྱོར་བ་ཡིསཾ། །དམ་ཆོས་ཚུལ་བཞིན་སྒྲུབ་ལ་དལ་འབྱོར་འདི། །ཐོབ་པ་དོན་ཡོད་མཛོད་ཅིག་ཤེས་ལྡན་རྣམས། །ཞེས་གསུངས་སོ། །སྤྱིར་མི་ལུས་རིན་པོ་ བཆེ་འདི་རྙེད་དཀའ་བ་དང་། ཁྱད་པར་དུ་བསྟན་དང་མཇལ་ཞིང་དམ་པའི་ཆོས་སྒྲུབ་པའི་དལ་འབྱོར་གྱི་ལུས་འདི་ཤིན་ཏུ་རྙེད་པར་དཀའ་ཞིང་། དེ་ལས་ཀྱང་འཕྲལ་བྱུང་དང་རིས་ཆད་ཀྱི་མི་ཁོམ་པ་རྣམས་དང་བྲལ་བའི་དལ་རྟེན་ཕུན་སུམ་ཚོགས་པ་ནི་དེ་བས་ཀྱང་ཤིན་ཏུ་རྙེད་དཀའ་ཞིང་དཀོན་ལྷ པས་ན། དེ་ལྟ་བུའི་དལ་རྟེན་ཕུན་ཚོགས་ཤིག་ཡིན་མིན་ལ་ལེགས་པར་དཔྱད་དགོས་ཤིང་གལ་ཏེ་མ་ཡིན་ན་ནི། འགའ་ཞིག་འཆོས་སུའང་རུང་བས་ལེགས་པར་བཅོས་ཏེ་ཚང་བར་བྱེད་དགོས་པ་དང་། ངེས་པར་ཚང་བ་ཡིན་ན་ནི་ཕུན་སུམ་ཚོགས་པའི་ལུས་རྟེན་འདི་ཆུད་ཟོས་སུ་གཏོང་མི་རིགས་ཏེ། འབྲོམ་སྟོན་པས། རྟེན་དལ་འབྱོར་འདི་ནི་ཤིན་ཏུ་རྙེད་པར་དཀའ། །རྗེ་སངས་རྒྱས་བསྟན་དང་མཇལ་བ་དེ་བས་དཀོན། །ཁྱེད་རྙེད་དཀའི་དལ་འབྱོར་ཆུད་ཟོས་མ་བྱེད་ཅིག །ཅེས་གསུངས་པས་ན་དལ་འབྱོར་གྱི་ལུས་རྟེན་རྙེད་ནས་སྙིང་པོ་མ་ལོན་པ་ནི་དཔེར་ན་ཡིད་བཞིན་གྱི་ནོར་བུ་རྙེད་ནས་ལོངས་སྤྱོད་མ་ནུས་པར་བོར་བླག་ཏུ་སོང་བ་དང་འདྲ་ལ། མི་ཚེ་སྡིག་ལས་ལ་གཟད་པ་ནི་ཡིད་བཞིན་གྱི་ནོར་བུ་ཞིག་རང་ལ་ཡོད་ནའང་དེ་ཉིད་དུག་ཅན་གྱི་ཟན་སྒོང་ཞིག་དང་བརྗེས་པ་དང་འདྲ་སྟེ། བཀའ་གདམས་པ་ཕུ་ཆུང་བས། དལ་འབྱོར་གྱི་ལུས་ཐོབ་ནས་དགེ་བའི་ལས་མ་བྱས་པར་ཤི་ན།ནོར་བུ་རིན་པོ་ཆེ་རིན་ཐང་མེད་པ་ཞིག་རྙེད་ནས་ལོངས་མ་སྤྱད་པར་སྟོར་དུ་བཅུག་པ་དང་འདྲ་ལ། སྡིག་པ་བྱས་ན་ནོར་བུ་དེ་དུག་དང་འདྲེས་པའི་ཟན་ལྡོག་པོ་གཅིག་ཏུ་བཙོང་པ་དང་འདྲ། ཞེས་གསུངས་པ་དང༌། ཡང་བཀའ་གདམས་པ་རྗེ་ཁ་རག་པས། དལ་འབྱོར་མི་ལུས་རིན་པོ་ཆེ། །རྙེད་པར་དཀའ་བ་ཐོབ་པ་ལ། །ཐོབ་པ་ཡལ་བར་མ་དོར་བར། །གཏན་གྱི་སོ་ནམ་གྱིས་ཤིག་ཨང་། །ཞེས་གསུངས་ སོ། ། 
\b
\v 4 གཉིས་པ་དུག་གསུམ་གྱི་འབྱུང་གནས་ཕ་ཡུལ་སྤོང་དགོས་པར་བསྟན་པ་ནི། ཞེས་དེའང་རང་ཉིད་རྒྱལ་སྲས་བྱང་ཆུབ་སེམས་དཔའི་སྤྱོད་པ་ལ་བསླབ་པའི་གང་ཟག་ཁྱིམ་ནས་ཁྱིམ་མེད་པར་རབ་ཏུ་བྱུང་བ་ཞིག་ཡིན་ཚེ་ཆགས་སྡང་འཕེལ་བའི་གཞི་མ་ཕ་ཡུལ་ངན་པ་དང་དེའི་ཕྱོགས་ངེས་པར་སྤོང་དགོས་ཏེ། ཕ་ཡུལ་ངན་པ་དེ་དང་འགྲོགས་ན་ཡིད་གཅུགས་པའི་མཛའ་བཤེས་ཉེ་དུ་སོགས་གཉེན་རྣམས་སྲུང་སྐྱོབ་བྱེད་པའི་ཆེད་དུ་ཆགས་སྡང་སྣ་ཚོགས་བསགས་ནས་དེ་རྣམས་ཀྱི་ཕྱོགས་ལ་དགའ་གདུང་གི་དབང་གིས་འདོད་༧ ཅིང་ཆགས་པའི་རྟོག་ངན་ཆུ་ལྟར་ཁོལ་བའམ་གཡོ་བར་བྱེད་དེ། དེས་ན་ཆགས་སྡང་སྐྱེ་ཡུལ་གྱི་ཕ་ཡུལ་དུ་གནས་ན་དམ་པའི་ཆོས་དང་རྒྱབ་འགལ་དུ་འགྲོ་བས་ན། ཕ་ཡུལ་ངན་པ་དེ་སྤངས་ནས་དཔག་ཚད་བརྒྱ་ཕྲག་མང་པོའི་ཕ་རོལ་ཏུ་འགྲོ་དགོས་ཏེ། ལྷག་བསམ་བསྐུལ་བའི་མདོ་ལས། གང་ལ་སྤྲོས་པའམ་རྩོད་པ་ཡོད་པ་ལས། །དཔག་ཚད་བརྒྱ་ཡི་ཕ་རོལ་འགྲོ་བ་མཆོག །གང་ན་ཉོན་མོངས་ཡོད་པ་དེ་དག་ཏུ། །ཡུད་ཙམ་གཅིག་ཏུ་གནས་ཤིང་འདུག་མི་བྱ། །ཞེས་གསུངས་པས་ན། ཆགས་སྡང་ལ་སོགས་པའི་ཉོན་མོངས་པའི་ཚོགས་ཀྱི་འབྱུང་གནས་ཕ་ཡུལ་དེ་ལ་ཞིབ་མོར་བརྟག་ན་བདེ་བ་དང་སྐྱིད་པ་ཅུང་ཟད་ཙམ་ཡང་མེད་པར་འཕྲལ་ཡུན་ཀུན་ཏུ་ཕུང་ཁྲོལ་བསྐྱེད་པས་ན། འཁོར་བའི་གནས་དང་འགྲོགས་ན་སྡུག་བསྔལ་ཐམས་ཅད་མེ་ལྟར་འབར་ཞིང་ཆུ་ལྟར་ཁོལ་བ་ནི་འགོག་ཐབས་མེད་པ་ཡིན་ལ། ཁྱད་པར་དུ་རབ་བྱུང་དགེ་ཚུལ་སློང་ཞིག་ཡིན་ཚེ་ཁྱིམ་ནས་ཁྱིམ་མེད་པར་རབ་ཏུ་བྱུང་ནས་སྟོན་པ་བཅོམས་ལྡན་འདས་ཀྱི་རྗེས་སུ་ཞུགས་པ་ཡིན་པས་ན། ཞེན་ཆགས་སྐྱེ་བའི་ཡུལ་བུད་མེད་དང་།བུ་དང་བུ་མོ། བྲན་གཡོག་སོགས་མེད་ལ། ཞེ་སྡང་སྐྱེ་ཡུལ་གྱི་དགྲ་སོགས་ཀྱང་སྤངས་ཡོད་པས་གང་ཡང་མི་དགོས་ཏེ། ལྷག་བསམ་བསྐུལ་བའི་མདོ་ལས། གང་གི་སྤྲོས་པ་འདི་བྱུང་བས། །ཁྱེད་ལ་ཞིང་མེད་ཞིང་ལས་ཚོང་བྱ་མེད། །ཁྱེད་ལ་ཆུང་མ་བུ་དང་བུ་མོ་མེད། །ཁྱིམ་དང་གཉེན་གྱི་ཚོགས་ཀྱང་ཡོད་མ་ཡིན། །བྲན་ཕོ་བྲན་མོ་མེད་ཅིང་དབང་ཕྱུག་མེད། །རབ་ཏུ་བྱུང་ནས་རྩོད་པར་མ་བྱེད་ཅིག །ཅེས་གསུངས་སོ། །
\b
དེས་ན་རབ་ཏུ་བྱུང་བ་རྣམས་ལ་ནི་ཡུལ་དང་གཉེན། གནས་དང་འཚོ་བ་སོགས་གང་ཡང་བདག་གིར་བཟུང་བ་མེད་པར་བྱ་བ་ཉུང་ཞིང་དོན་ཉུང་བ་དཔེར་ན་རི་དྭགས་ལྟ་བུ་ཞིག་དགོས་ཏེ། ཟླ་བ་སྒྲོན་མེར། གང་ལ་རྟག་ཏུ་བདག་གིར་བྱེད་པ་མེད། །གང་ལ་ཡོངས་འཛིན་རྣམ་པ་ཀུན་ཏུ་མེད། །བསེ་རུ་ལྟ་བུར་འཇིག་རྟེན་འདིར་གནས་པ། །དེ་དག་ནམ་མཁའ་ལ་ནི་རླུང་ལྟར་རྒྱུ། །ཞེས་སོ། །དེས་ན་འཁོར་བའི་གནས་ལ་ཆགས་ནས་འཇིག་རྟེན་ཆོས་བརྒྱད་བསྒྲུབ་ན་མུ་དང་མཐའ་མེད་པར་ངན་སོང་གི་སྡུག་བསྔལ་མྱོང་བའི་གཞི་རེག་ཕུང་གི་དུག་ལྟ་བུ་ཡིན་ཏེ། ཇོ་བོ་རྗེས། ཕ་ཡུལ་བདུད་ཀྱི་བཙོན་ཁང་བརྒྱལ། །མི་ཆོས་ལས་ཀྱི་འཆིང་ཐག་ཆོད། །མཛའ་བའི་བཤེས་དང་སྡང་བའི་དགྲ། ལས་ངན་བག་ཆགས་ཡུལ་ལས་བྲོས། །ཞེས་སོ།།
\b
དེ་ལྟར་འཁོར་བ་ལ་ཆགས་ན་གཉེན་གྱི་ཕྱོགས་ལ་ཕན་བྱེད་དུ་བཟུང་ནས་འདོད་ཆགས་སྐྱེ་བར་མ་ཟད། དགྲའི་ཕྱོགས་ལ་གནོད་བྱེད་དུ་དམིགས་པའི་ཕྲག་དོག་དང་གདུག་རྩུབ་སྡང་སེམས་སོགས་ཆེས་ཆེར་བདོ་བའི་དབང་གིས།རང་གཞན་གྱི་རྒྱུད་ན་བསྔོ་བས་མ་ཟིན་པའི་དགེ་རྩ་ཆེ་ཕྲ་གང་ཡོད་ཐམས་ཅད་དུས་སྐད་ཅིག་ལ་ལྷག་མེད་དུ་སྲེག་པར་བྱེད་པའི་ཞེ་སྡང་དྲག་པོ་ཤིན་ཏུ་མི་བཟོད་ཅིང་བརྣག་དཀའ་བ་མེ་དཔུང་ལྟར་འབུར་བར་བྱེད་པའི་གཞིའམ་རྒྱུ་ནི་ཕ་ཡུལ་འཁོར་བའི་གནས་ངན་འདི་ཉིད་ཡིན་ཏེ། ཇི་སྐད་དུ། འཁོར་བའི་གནས་ན་བདེ་བ་མེད། །མི་གཙང་ཁང་བར་དྲི་ཞིམ་མེད། །ཅེས་དང༌། ཨོ་རྒྱན་ཆེན་པོས། འཁོར་བའི་གནས་ན་ཁབ་ཀྱི་རྩེ་ཙམ་ཡང་། །བདེ་བ་ནམ་ཡང་ཡོད་པ་མ་ཡིན་གསུངས། །ཅུང་ཟད་ཡོད་ཀྱང་འགྱུར་བའི་སྡུག་བསྔལ་ཡོད། །ཅེས་གསུངས་པ་ལྟར་དུ། ད་ལྟའི་གནས་སྐབས་དང་འདི་ནས་འཁོར་བ་ཕྱི་མ་རྣམས་སུ་ཁ་བརྒྱུད་པའི་ཚེ་ན་ཁྱབ་པ་འདུ་བྱེད་ཀྱི་སྡུག་བསྔལ་དང་། འགྱུར་བའི་སྡུག་བསྔལ། སྡུག་བསྔལ་གྱི་སྡུག་བསྔལ་གསུམ་ལས་མ་འདས་པ་སྟེ། དཔེར་ཞན་མེ་མ་མུར་གྱི་འོབས་ལྟ་བུ་དང༌། རལ་གྲིའི་ཚལ་དང༌། སྦྲུལ་གདུག་པའི་ཚང་། སྲིན་མོ་མི་ཟན་མའི་གླིང་ལྟ་བུའི་མི་བཟད་པར་གདུང་པའི་སྡུག་བསྔལ་གྱི་གཟེབ་ཏུ་འཕྱན་པ་ཡིན་ཏེ། དཔལ་སྤྲུལ་རིན་པོ་ཆེས། ཨེ་མ་ཤི་ནས་མེད་དུ་མི་འགྲོ་སྟེ། །འགྲོ་དྲུག་འཁོར་བའི་གནས་སུ་སྐྱེ་བར་ནིའགྱུར། །གང་དུ་སྐྱེས་ཀྱང་བདེ་བའི་གནས་མེད་དེ། །གར་ཡང་བདེ་བ་མེད་པ་མེ་ཡི་འོབས། །ཞེས་གསུངས་པ་ལྟར་དུ་ཕ་ཡུལ་འདི་ལ་ཆགས་ནས་བསྡད་ན་བླང་བྱ་དགེ་བའི་ལས་དེང་དུ་ལེན་མི་ཐུབ་ཅིང་།དོར་བྱ་མི་དགེ་བའི་ལས་ལས་ལྡོག་པར་བྱེད་མི་ནུས་པས་ན་བླང་དོར་གྱི་གནས་ལ་འཇུག་ལྡོག་བྱེད་པའི་བློ་མིག་མི་རྙེད་པར་མིག་ལོང་ལྟ་བུར་གྱུར་ཏེ། བླང་དོར་གྱི་གནས་གསལ་བར་བྱེད་པའི་དྲན་ཤེས་ཉམ་པར་གྱུར་ཏེ་རྣམ་དཀར་གྱི་ལེགས་ཚོགས་ཀུན་བརྗེད་པར་བྱེད་པའི་མ་རིག་པ་གཏི་མུག་གིས་མགོ་རྨོངས་ནས་མུན་ནག་འཐུབ་པོའི་ནང་དུ་ཚུད་པར་གྱུར་པ་ལྟ་བུ་སོགས་ཉེས་པ་མང་པོའི་འབྱུང་གནས་ནི་ཕ་ཡུལ་ངན་པ་འདི་ཉིད་ཡིན་ནོ། །དེས་ན་ཕ་ཡུལ་འདི་ལ་མི་ཆགས་པར་ གཉེན་མཛའ་ལོངས་སྤྱོད་མཁར་ཁྱིམ་ཐམས་ཅད་ལམ་ཁའི་རོ་བཞིན་དུ་སྤོང་ཞིང་འདོར་བར་བྱེད་རྒྱུ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཆགས་སྡང་གི་ཡུལ་ངན་སྤོང་ཚུལ་གྱི་ལག་ལེན་ཡིན་ནོ། ། 
\b
\v 5 ༈ གསུམ་པོ་ཡོན་ཏན་གྱི་འབྱུང་གནས་དབེན་པ་བསྟེན་དགོས་པར་གདམས་པ་ནི། ཞེས་དེའང་གོང་ལྟར་ཕ་ཡུལ་ངན་པ་སྤངས་ནས་ད་ནི་གནས་གང་ཞིག་བསྟེན་ན་ལེགས་ཞེ་ན། དེ་ནི་ཕུན་སུམ་ཚོགས་པའི་དབེན་པའི་གནས་བསོད་སྙོམ་སོགས་ཆོས་སྒྲུབ་པའི་མཐུན་རྐྱེན་རྙེད་སླ་བའི་གནས། ཆོམ་རྐུན་སོགས་ཀྱི་གནོད་འཚེ་མེད་པའི་གནས་བཟང་བ། ས་ཆུ་སོགས་ཀྱི་ནད་མི་བསྐྱེད་ཅིང་ས་དཔྱད་སོགས་ལེགས་པའི་ཡོན་ཏན་ཚང་པའི་ས་བཟང་བ། གྲོགས་ཆོས་མཐུན་གྱི་དགེ་བའི་བསྐུལ་མ་བྱེད་པའི་གྲོགས་བཟང་བ། ཆགས་སྡང་མི་བསྐྱེད་ཅིང་བསམ་གཏན་གྱི་ཚེར་མ་མེད་པས་རྣལ་འབྱོར་བ་བདེ་བའི་ཡོན་ཏན་དང་ལྡན་པའི་གནས་སུ་སྡོད་དགོས་ཏེ། མདོ་སྡེ་རྒྱན་ལས། བློ་ལྡན་གང་དུ་སྒྲུབ་པའི་ཡུལ། །ལེགས་པར་རྙེད་དང་གནས་བཟང་དང༌། །ས་བཟང་བ་དང་གྲོགས་བཟང་དང་། །རྣལ་འབྱོར་བདེ་བའི་ཡོན་ཏན་ལྡན། །ཞེས་གསུངས་པས་སོ། །
\b
དེ་ལྟར་ཕ་ཡུལ་ངན་པ་དེ་ཉིད་མཆིལ་མའི་ཐལ་བ་བཞིན་དུ་སྤངས་ཏེ་ཁྱིམ་ནས་ཁྱིམ་མེད་པར་དབེན་པའི་གནས་ལ་རང་ཉིད་གཅིག་པུར་རི་དྭགས་རྨས་མ་བཞིན་དུ་འགྲིམ་ནས་སོང་ན། ཆགས་སྡང་སྐྱེ་བའི་གནས་ལས་རིང་དུ་སོང་བས་ན་གང་ཡང་ཆགས་སྡང་སྐྱེ་བའི་ཡུལ་མེད་ལ། དེ་མེད་ན་རང་རྒྱུད་ལ་ཉོན་མོངས་པའི་རྟོག་ཚོགས་ཐམས་ཅད་ཀྱང་རིམ་གྱིས་ཟད་པའམ་འགྲིབ་པར་འགྱུར་བ་ཡིན་པ་དང་དེ་འདྲའི་དབེན་པའི་གནས་དེ་བསྟེན་ན་སེམས་ཕྱི་ཚོགས་དྲུག་གི་ཡུལ་ལ་རྣམ་པར་གཡེང་ས་མེདཾ་པས་དགེ་བའི་ལས་གང་བསྒྲུབས་ཀྱང་དཀའ་ཚེག་ཆེན་པོ་མི་དགོས་པར་དགེ་སྦྱོར་གྱི་བྱ་བ་ཐམས་ཅད་ངང་ངམ་ཤུགས་ཀྱིས་འཕེལ་བར་འགྱུར་བ་ཡིན་ཏེ། མཁན་ཆེན་ཐུབ་བསྟན་བཤད་སྒྲུབ་རྒྱ་མཚོས། བཀྲ་ཤིས་དབྱངས་སྙན་སྒྲོག་པའི་འདབ་བཟང་གི་ཚོགས་ཀྱིས། །དུས་བཞིའི་གདམས་ངག་སྟོན་པའི་རྣམ་འགྱུར་ལ་གཟིགས་དང༌། །གང་ཤར་ཆོས་ཀྱི་སྣང་བའི་འཆར་སྒོ་རུ་སྟོན་པའི། །ཕུན་ཚོགས་དབེན་ པའི་གནས་དེ་སྙིང་ལ་རེ་དགའ་འོ། །ཞེས་གསུངས་པ་ལྟར་སྔོན་བྱོན་གྱི་མཁས་གྲུབ་གསེར་རིའི་ཕྲེང་བ་ལྟར་བྱོན་པ་རྣམས་ཀྱིས་རྡོ་རྗེའི་ལྗགས་ཀྱིས་ལན་གྲངས་དུ་མར་བསྔགས་པའི་དབེན་པའི་གནས་མཆོག་དེར་བརྙེགས་ནས། བློ་ཕུག་ཆོས་ལ་གཏད། ཆོས་ཕུག་སྤྲང་ལ་གཏད། སྤྲང་ཕུག་ཤི་ལ་གཏད། ཤི་ཕུག་གྲོག་སྟོང་ལ་གཏད་ནས་བཞུགས་ན་གོང་གི་དཔོན་ལ་ངོ་སྲུང་མི་དགོས་ཤིང་། འོག་གི་སྡེ་ལ་མགོ་འདྲེན་མི་དགོས། ཕྱུག་པོའི་རྒྱུ་ལ་འཚོ་སྐྱོང་མི་དགོས། ལོག་འཚོའི་ཟས་ལ་སེར་སྣ་མི་དགོས་པར་རང་ཉིད་གཅིག་པུར་གུ་ཡངས་བག་ཕེབས་སུ་གནས་པ་ནི་ཤིན་ཏུ་ངོ་མཚར་བའི་གནས་ཡིན་པས་ན། མཁན་ཐུབ་བསྟན་བཤད་སྒྲུབ་རྒྱ་མཚོས། བག་ཡངས་ལྷོད་པོར་གནས་པ་དབེན་རི་ཡི་རྒྱལ་ཁབ། །མཐོན་པོའི་ངོ་སྲུང་མི་དགོས་རང་དཔོན་ནི་རང་ཉིད། །དམའ་མོའི་མགོ་འདྲེན་མི་དགོས་གཅིག་པུ་རུ་བློ་བདེ། །སྒྲིག་ལམ་གྲྭ་ས་མི་དགོས་གང་བྱུང་ལ་གནས་དང་། །བདེ་སྐྱིད་འགྲན་ཟླ་བྲལ་བའི་ངོ་མཚར་ཞིག་ཡོད་སྐད། །ཅེས་གསུངས་པ་ལྟར་རང་ཉིད་དེ་ལྟའི་གནས་དེར་སོས་བདེ་ཕྱི་དལ་གྱི་ངང་ནས་ཞི་བའི་བསམ་གཏན་བསྒོམས་ན་དཀའ་ཚེག་ཆེར་མི་དགོས་པར་ཏིང་ངེ་འཛིན་གྱི་སྒོ་འཕར་བརྒྱ་ཕྲག་ཅིག་ཆར་དུ་འབྱེད་ནུས་ཏེ། མཁན་ཐུབ་བསྟན་བཤད་སྒྲུབ་རྒྱ་མཚོས། སྔོན་བྱོན་བཤེས་གཉེན་དུ་མས་ཡང་ཡང་དུ་བསྔགས་པའི། །ཆོས་བརྒྱད་འདུ་འཛི་དང་བྲལ་དབེན་པ་ ཡི་རི་ངོགས། །ཞི་བའི་བསམ་གཏན་བསྒོམ་པ་ཤུགས་འབྱུང་གི་འཕེལ་བའི། །གནས་འདི་ཡིད་དང་མཐུན་ཕྱིར་བསྟོད་ཚིག་གི་མེ་ཏོག །ཅེས་གསུངས་སོ། །
\b
དེ་ལྟར་མི་མེད་པའི་དབེན་གནས་ཉམས་དགའ་བ་དེར་བག་ཕེབས་སུ་གནས་ན་བློ་རྩལ་དང་རིག་པ་ཤིན་ཏུ་དྭངས་པར་འགྱུར་བས་ན་ཆོས་གང་ཞིག་ཉམས་སུ་བླངས་ཀྱང་། འཁོར་བ་ལ་སྐྱོ་ཤེས་དང་ཞེན་ལོག ངེས་འབྱུང་དང་བྱམས་སྙིང་རྗེ། བྱང་ཆུབ་ཀྱི་སེམས་སོགས་རང་ཤུགས་ཀྱིས་འཕེལ་འོང་བས་ན། །བསྐྱེད་རྫོགས་མན་ངག་ཟབ་མོ་གང་ཞིག་བསྒོམས་ཀྱང་ཆོས་དེ་ལ་ངེས་ཤེས་གཏིང་ཚུགས་པ་ཞིག་སྐྱེ་ངེས་པ་ཡིན་ནོ། །
\b
དེ་འདྲ་བའི་དབེན་པའི་གནས་དེ་ལ་བཀྲེས་པས་ཟས་དང༌། སྐོམ་པས་ཆུ་འདོད་པ་བཞིན་དུ་དོན་གཉེར་ཆེན་པོས། པདྨའི་མཚོ་ལ་ངང་བ་འཇུག་པ་དང༌། བྱིས་པ་སྐྱེད་མོའི་ཚལ་དང་། གླང་ཆེན་ཚད་པས་གདུང་ཚེ་ཆུ་མཚོར་ཞུགས་པ་བཞིན་དུ་དགའ་སྤྲོའི་ངང་ནས་དབེན་པ་དེ་ཉིད་བསྟེན་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་མཐུན་རྐྱེན་དབེན་པའི་གནས་བསྟེན་ཚུལ་གྱི་ལག་ལེན་ཡིན་ནོ། །དེ་ལྟར་བྱང་ཆུབ་སེམས་དཔའི་སྤྱོད་པ་ལ་བསླབ་པར་འདོད་པའི་སྐལ་བཟང་གི་སྐྱེས་བུ་རྣམས་ཀྱིས་བྱང་ཆུབ་ཀྱི་སེམས་བསྒོམ་པའི་གནས་ཐུན་མོང་མ་ཡིན་པ་ནི་དབེན་པའི་གནས་ཡིན་ཏེ། སྤྱོད་འཇུག་ལས། དབེན་པའི་ཡོན་ཏན་བསམ་བྱས་ནས། །རྣམ་རྟོག་ཉེ་བར་ཞི་བ་དང༌། །བྱང་ཆུབ་སེམས་ནི་བསྒོམ་པར་བྱ། །ཞེས་པ་ལྟར་སྤྱིར་བྱམས་སྙིང་རྗེ་བྱང་ཆུབ་ཀྱི་སེམས་དང༌། ཁྱད་པར་དུ་བདག་གཞན་མཉམ་པ་དང་བརྗེ་བ། བདག་བས་གཞན་གཅེས་ཀྱི་བྱང་ཆུབ་སེམས་ཀྱི་བློ་ཁྱད་པར་ཅན་དག་ཀྱང་རང་ཤུགས་ཀྱིས་སྐྱེ་ནུས་སོ། །
\b
དེ་ལྟར་རང་ཅག་ལས་དང་པོ་པ་རྣམས་ཀྱིས་ནི་ཐབས་ཀྱི་ཆ་ནས་གཞན་ཕན་བྱང་ཆུབ་ཀྱི་ སེམས་བཅོས་མ་མ་ཡིན་པ་ཞིག་དང་། བདག་མེད་རྟོགས་པའི་ཤེས་རབ་མངོན་དུ་གྱུར་ཏེ་བདག་གཞན་མཉམ་པའི་ཡེ་ཤེས་མངོན་དུ་མ་གྱུར་པའི་བར་དུ་གཞན་དོན་བསྒྲུབས་ཀྱང་མི་འགྲུབ་པས་ད་ལྟ་རང་དོན་དུ་དབེན་པ་བསྟེན་དགོས་ཏེ། ཇོ་བོས། བརྟན་པ་མ་ཐོབ་བར་དུ་འདུ་འཛིས་གནོད་པས་དབེན་པའི་ནགས་ཁྲོད་སྟེན། ཞེས་དང་། ད་ལྟ་འཁོར་གཡོག་བསྟེན་པའི་དུས་མ་ཡིན། དབེན་པ་བསྟེན་པའི་དུས་ཡིན། ཞེས་དང༌།འབྲོམ་སྟོན་པས། ད་ལྟ་སྙིགས་མའི་དུས་སུ་སོ་སོའི་སྐྱེ་བོས་དབེན་པར་བྱམས་སྙིང་རྗེ་བྱང་ཆུབ་ཀྱི་སེམས་ལ་བློ་གོམས་པར་བྱ་བ་ལས་སེམས་ཅན་ལ་དངོས་སུ་ཕན་གདག་པའི་དུས་མ་ཡིན། ཞེས་གསུངས་པ་དང༌། པུ་ཏོ་བས། དབེན་པར་གནས་པ་ནི་ཏིང་འཛིན་འཕེལ་བའི་རྒྱུ་ཡིན། ཚུལ་ཁྲིམས་དག་པའི་རྒྱུའང་ཡིན། དེས་ན་ཆགས་སྡང་སྤོང་བ་ལ་དབེན་པ་བསྟེན་པ་ཤིན་ཏུ་གལ་ཆེའོ། །དེ་ལྟར་ཡང་རྒྱལ་སྲས་ཉིད་ཀྱི་ཞལ་ནས། དེ་ཕྱིར་དགྲ་གཉེན་ལོངས་སྤྱོད་མཛའ་བཤེས་ཀྱི། །ཞེན་པ་སྤངས་ནས་དབེན་པའི་གནས་མཆོག་ཏུ། །མཁའ་མཉམ་སེམས་ཅན་བདེ་ལ་འགོད་པའི་ཕྱིར། །བྱང་ཆུབ་སེམས་ནི་རྟག་ཏུ་བསྒོམ་པར་བྱ། །ཞེས་གསུངས་སོ། ། 
\b
\v 6 ༈ བཞི་བ་མི་རྟག་པ་དྲན་པས་ཚེ་འདི་བློས་གཏོང་པ་ནི། ཞེས་དེའང་འཇིག་རྟེན་འདི་སྣང་གི་བྱ་བ་ཐམས་ཅད་བྱིས་པའི་རྩེད་ཁང་དང་སྒྱུ་མའི་འཕྲུལ་འཁོར། མདང་གི་རྨི་ལམ་བཞིན་དུ་མི་རྟག་ཅིང་མི་བརྟན་པར་སྙིང་པོ་ཏིལ་ཙམ་ཡང་མེད་དེ། སྔར་རང་ཅག་སྐྱེས་ནས་ད་བར་དུ་ཡུན་རིང་པོར་ལྷན་ཅིག་འགྲོགས་པའི་དྲིན་ཅན་ཕ་མ་དང་། གཉེན་ཉེ་དུ་གྲོགས་དགའ་མཛའ་ཁྱིམ་བཟའ་ཚང་ལ་སོགས་པའི་མཛའ་བཤེས་ཐམས་ཅད་ལ་ལ་བྲལ་ཟིན་པ་དང་། འགའ་ཞིག་ད་ལྟ་འབྲལ་བཞིན་པ་དང༌། ལ་ལ་ཕྱིས་མྱུར་དུ་འབྲལ་བར་འགྱུར་ངེས་ཡིན་པ་བཅས། མདོར་ན་རང་ཉིད་འཆི་བའི་ཚེ་ན་མི་འདོད་བཞིན་དུ་སོ་སོར་འབྲལ་ངེས་པ་ཡིན་ཏེ། རྗེ་མི་ལས། དུས་ད་ནང་སྟོང་སྡེའི་བདག་པོ་ཡང་། །དུས་དོ་དགོང་གཅིག་པུར་འགྲོ་ལ་ལྟོས། །སང་དང་འཇིག་རྟེན་ཕྱི་མི་གཉིས། །སྔོན་དུ་གང་འོང་ཆ་མ་མཆིས། །ཞེས་སོགས་དང་། ཕ་དམ་པས། བཟའ་ཚང་མི་རྟག་ཚོང་དུས་མགྲོན་པོ་འདྲ། །ངན་ཤག་འཐབ་མོ་མ་བྱེད་ཏིང་རི་བ། །ཞེས་དང༌། རྩོམ་ཚོགས་ལས། གཉེན་དང་བཟའ་ཚང་མི་རྟག་ཚོང་འདུས་ཀྱི་མགྲོན་པོ། །ཕ་ཡུལ་རིགས་དྲུག་གནས་རིས་སོ་སོ་ལ་ཆས་འགྲོ། མངོན་མཐོའི་བདེ་འབྲས་ཐོབ་པའི་ལམ་གྲོ་རེ་ཕྱིན་ནས། །བྱམས་བརྩེའི་ངང་ནས་སྐྱེལ་མ་བཟང་པོ་རེ་མ་འཆུག །ཅེས་སོགས་གསུངས་པས་སོ། །
\b
དེ་ལྟར་རང་གི་དཀའ་ཚེགས་དང་ངལ་དུབ་ལ་མ་འཛེམས་པར་སྡིག་སྡུག་གཏམ་ངན་ཐམས་ཅད་ཁྱད་དུ་བསད་ནས། འབད་པ་དྲག་པོའི་སྒོ་ནས་བསྒྲུབས་པའི་རྒྱུ་ནོར་ལོངས་སྤྱོད་ཅི་ཙམ་ཡོད་ཀྱང་། དེའི་ནང་ནས་ཐ་ན་རྒྱུ་རྫས་འཕྲན་བུ་ཁབ་སྐུད་ཙམ་ཡང་འཁྱེར་དབང་མེད་ན། གཞན་ནོར་རྫས་ཆེན་པོ་རྣམས་འཁྱེར་དབང་མེད་པར་ཤུལ་དུ་ལུས་ནས་འགྲོ་དགོས་པ་སྨོས་ཀྱང་ཅི་དགོས་ཏེ། ཇོ་བོས། ཐམས་ཅད་བོར་བས་ཅིས་ཀྱང་བྱར་མེད་གང་ལའང་ཞེན་མེད་གྱིས་ཞེས་དང༌། འབྲོམ་གྱིས། ཚེ་མི་རྟག་བར་སྣང་གློག་དང་འདྲ། །ཁོ་སྐྱེས་ཙམ་ཉིད་ནས་འཇིག་པའི་ཆོས་ཅན་ཡིན་ཞེས་གསུངས་པས་ན་རང་ཅག་འཛམ་བུ་གླིང་གི་མི་ཐམས་ཅད་དང་པོ་མའི་མངལ་དུ་ཞུགས་པ་ནས་བཟུང་སྟེ། ནམ་ཞིག་ཡོངས་སུ་གྲགས་པའི་འཆི་བའི་ལམ་དུ་ཞུགས་ནས་འགྲོ་བ་ལ་སུས་ཀྱང་བཟློག་ཐབས་མེད་པ་ཡིན་ཏེ།སྐྱེས་རབས་ལས། དང་པོ་མངལ་དུ་ཞུགས་པའི་ནུབ་མོ་ནས། །དེང་ནས་བཟུང་སྟེ་འཇིག་རྟེན་འདི་དག་ཀུན། །ལམ་དུ་ཞུགས་ནས་ལམ་གཞན་མ་ནོར་བར། །འཆི་བདག་དྲུང་དུ་དེ་ནི་ངེས་པར་འགྲོ། ཞེས་དང༌། ཁ་རག་པས། མི་འཆི་སྡོད་པའི་ས་ཕྱོགས་མེད། །འཆི་ངེས་དེ་ཡང་མྱུར་དུ་འཆི། །འཆི་ལ་ཅིས་ཀྱང་མི་ཕན་གྱིས། །ལོངས་མེད་རྒྱུད་ལ་སྟེན་ཅིག་ཨང་། །དེ་ལྟར་འཆི་བའི་ཚེ་ན་འཇིག་རྟེན་འཁོར་བའི་བྱ་བཞག་ཐམས་ཅད་བསྒྲུབ་ལོང་དང༌། མཇུག་བསྡུ་ལོང་མེད་པར་དགྲ་འདུལ་འཕྲོ་དང་གཉེན་སྐྱོང་འཕྲོ། ཟས་ཟ་འཕྲོ། གོས་གྱོན་འཕྲོ། བྱ་བ་བྱེད་འཕྲོར་བཞག་ནས་དབང་མེད་དུ་འགྲོ་དགོས་ཏེ། ཇི་སྐད་དུ། ལས་འཕྲོ་རྩིད་སྐུད་བྲེག་པ་བཞིན། །ཟེད་དེ་བཞག་ནས་འགྲོ་གྱིན་གདའ། །ཞེས་དང་། མི་རྟག་གཏམ་ལས། །ལྟག་ཆུ་བཅད་པའི་རྫིང་བཞིན་དུ། །སྣོན་མེད་འཕྲུ་བ་དང་བཅས་པ། །ཞེས་སོགས་དང་། ཨོ་རྒྱན་ཆེན་པོས། ཚེ་ནི་ཉི་མ་བཞིན་དུ་ཕར་ཕར་འགྲོ། །འཆི་བདག་གྲིབ་སོ་བཞིན་དུ་ཚུར་ཚུར་འོང་། །ཞེས་དང་།དཔལ་སྤྲུལ་པས། ཐུང་ཐུང་གི་མི་ཚེ་སྤྲིན་བར་གྱི་ཉི་ཟེར། །ཕར་ཕར་དུ་འགྲོ་བ་བཤོལ་ སྒོཐབས་ནི་མི་འདུག །ཞེས་སོགས་གསུངས་པས་སོ། །
\b
དེ་བཞིན་དུ་ཡུན་རིང་བོར་འཁོར་བའི་བདེ་སྐྱིད་མྱོང་ནས་ཤི་བ་དང༌། ཡུན་ཐུང་ཞིག་མ་གཏོགས་འཁོར་བའི་བདེ་བ་ལ་ལོངས་སྤྱོད་ཁོམ་མ་བྱུང་བར་ཤི་བ་གཉིས་ཀའང་ཤི་བའི་ཚེ་ན་འདྲ་བ་ཡིན་ཏེ། དཔེར་ན་རྨི་ལམ་དུ་ལོ་བརྒྱའི་བར་དུ་འཁོར་བའི་བདེ་བ་ལོངས་སྤྱད་པར་སྣང་ནས་མཐར་སད་པ་དང༌། ཡང་ཡུད་ཙམ་ཞིག་ལ་བདེ་བ་མྱོང་སྣང་སྐྱེས་ནས་སད་པ་ན་དེ་གཉིས་ཀའང་སྙིང་པོ་མེད་ཚུལ་དང་། བདེན་མེད་ཡིན་པ་དང་མི་རྟག་པ་ཡིན་ཚུལ་སོགས་འདྲ་བ་ཡིན་ཏེ། སྤྱོད་འཇུག་ལས། རྨི་ལམ་ལོ་བརྒྱར་བདེ་མྱོང་ནས། །སད་པར་གྱུར་པ་གང་ཡིན་པ། །གཞན་ཞིག་ཡིད་ཙམ་བདེ་མྱོང་ནས། །སད་པར་གྱུར་པ་གང་ཡིན་པ། །སད་པ་དེ་དག་གཉིས་ཀར་ཡང་། །བདེ་བ་དེ་ནི་ཕྱིར་འོང་མེད། །ཚེ་རིང་ཚེ་ཐུང་གཉིས་ཀ་ཡང་། །འཆི་བའི་དུས་སུ་དེ་འདྲར་ཟད། །ཅེས་སོ། །དེས་ན་ཚེ་འདིར་གཞན་ལ་ཚོང་ཁེ་བུན་༈ ལོག་དང་། རྐུ་འཕྲོག་བཅོམ་གསུམ་སོགས་གཡོ་སྒྱུའི་ཐབས་མང་པོ་ལ་བརྟེན་ནས་རྒྱུ་རྫས་ལོངས་སྤྱོད་ཅི་འདྲ་བའི་མང་པོ་ཞིག་རྙེད་དེ་ཡུན་རིང་།པོའི་བར་དུ་བདེ་བ་ལ་ལོངས་སྤྱད་ཀྱང༌། མཐར་རང་ཉིད་འཆི་བའི་ཚེ་ན་ནི་མི་ཚེ་དེར་བསགས་པའི་ལོངས་སྤྱོད་ཐམས་ཅད་ཆོམ་རྐུན་དང་འཕྲད་ནས་འཕྲོག་སོང་བ་བཞིན་དུ་རང་ཉིད་གཅིག་པུར་སྐྱབས་མེད་མགོན་མེད་དུ་གྱུར་ནས་སྒྲེན་མོ་ལག་སྟོང་མཆན་དུ་བཅུག་ནས་འགྲོ་དགོས་ཏེ། སྤྱོད་འཇུག་ལས། རྙེད་པ་མང་པོ་ཐོབ་གྱུར་ཏེ། །ཡུན་རིང་དུས་སུ་བདེ་སྤྱད་ཀྱང་། །ཆོམ་པོས་འཕྲོག་པ་ཇི་བཞིན་དུ། །སྒྲེན་མོ་ལག་པ་སྟོང་པར་འགྲོ།ཞེས་གསུངས་སོ། །
\b
དེས་ན་ནོར་ལོངས་སྤྱོད་དང༌། གཉེན་མཛའ་བཤེས་ཇི་འདྲའི་མང་པོ་ཞིག་ཡོད་ཀྱང་ཕན་པ་མེད་དེ། ཞི་བ་ལྷས། གསོན་ཚེ་འདི་དང་དེ་བཞིན་དུ། །གཉེན་དང་བཤེས་པ་རྣམས་སྤངས་ནས། །གཅིག་པུར་ག་ཤེད་འགྲོ་དགོས་ན། །མཛའ་དང་མི་མཛའ་ཀུན་ཅི་རུང་། །ཞེས་དང༌། ཡང་དེ་ཉིད་ལས། གཉེན་བཤེས་ཀུན་གྱིས་མཐའ་བསྐོར་ཀྱང་། །གཉེན་གྱིས་ཅི་ཕན་བཤེས་ཅི་ཕན། །ཞེས་གསུངས་པ་ལྟར། རང་ཉིད་ཤི་རན་ཚེ་གཉེན་བཤེས་ཐམས་ཅད་ཀྱི་རེ་ཐག་གཏིང་ནས་ཆད་དེ་ཅི་བྱ་གཏོལ་མེད་དུ་གྱུར། རང་གིས་ཀྱང་འདི་སྣང་ལ་འདུག་ཚད་རྫོགས་པར་ཤེས་ནས་འཚེར་སྣང་སྐྱེས། ཤི་ངེས་ཅན་ཡིན་པར་ཤེས་ནས་སྐྲག་སྣང་སྐྱེས། ལས་ངན་པའི་བག་ཆགས་ཀྱི་འཁྲུལ་སྣང་སྣ་ཚོགས་ངེས་མེད་དུ་ཤར་ནས་འཇིགས་སྐྲག་སྐྱེས། ཚེ་འདིར་དམ་པའི་ཆོས་མ་འགྲུབ་པ་ལ་བསམས་ནས་འགྱོད་སྣང་སྐྱེས། ཕྱི་མར་ངན་འགྲོའི་སྡུག་བསྔལ་མྱོང་བར་བསམས་ནས་སྙིང་གས་པ་ལྟ་བུའི་སྔངས་སྐྲག་སྐྱེས་ནས། ངག་ནས་རྡར་སྐད་ཤོར་ཞིང་། ལུས་ལས་མི་གཙང་བ་འཆོར། མིག་མཆི་མས་གང་།རྐང་ལག་བཞི་བོ་ཡོམ་ཡོམ་བྱས་ནས་ཤི་འཕག་བྱེད་དགོས་ཐུག་འོང་སྟེ། སྤྱོད་འཇུག་ལས། མྱ་ངན་ཤུགས་ཀྱིས་སྒྲུང་བ་ཡི། །མིག་དམར་གདོང་ནས་མཆི་མ་འཛག །ཉེ་དུ་རེ་ཐག་ཆད་པ་ན། །གཤིན་རྗེའི་ཕོ་ཉའི་བཞིན་ལ་བལྟ། །ཞེས་དང་། རང་སྡིག་དྲན་པས་གདུང་བ་དང༌། །དམྱལ་བའི་སྒྲ་ནི་ཐོས་པ་དང་། །སྐྲག་པས་མི་གཙང་ལུས་གོས་ཤིང་། །མྱོས་པར་གྱུར་ཚེ་ཅི་ཞིག་བྱ། །ཞེས་གསུངས་པ་ལྟར་ཡིན་པས་ན། 
\b
ད་ལྟ་རང་གི་ལུས་ཀྱི་ནང་དུ་བག་ཆགས་ཉེ་བར་ལེན་པའི་སེམས་དེ་གནས་པའི་རྟེན་མགྲོན་ཁང་དང་ཆོས་མཚུངས་པ་དེ། རང་གི་རྣམ་པར་ཤེས་པ་མགྲོན་པོ་ལྟ་བུ་དེས་མྱུར་དུ་བོར་ལ་ཁད་ཡིན་ཚུལ་ཡང་འདི་ལྟར། ཤ་ས་ཁམས་ལ་བརྟེན་ནས་གྲུབ་པ་དང་། དྲོད་མེ་ཁམས་ལས་གྲུབ། དབུགས་རླུང་ཁམས།ཁྲག་ཆུ་ཁམས་ལས་གྲུབ་པ་ཡིན་པས་ན། ལུས་འདི་འབྱུང་བ་བཞི་ལ་གཡར་བ་ཡིན་པས། འདི་ནི་གནས་སྐབས་ཀྱི་མགྲོན་ཁང་ལྟ་བུ་ཞིག་ཡིན་ལ། ལུས་དེ་ཉིད་བདག་གི་འོ་སྙམ་དུ་འཛིན་པར་བྱེད་མཁན་ནི་བདེ་སྡུག་མྱོང་མཁན་གྱི་རྣམ་ཤེས་འདི་ཉིད་ཡིན་ལ་དེ་ནི་མགྲོན་ཁང་དེའི་ནང་དུ་བོས་པའི་གནས་སྐབས་ཀྱི་མགྲོན་པོ་ལྟ་བུ་ཡིན་པས་མྱུར་དུ་མགྲོན་ཁང་དེ་ཉིད་ལས་ཐོན་ཏེ་བོར་བའམ་བསྒྱུར་ནས་གཞན་དུ་རང་དབང་མེད་ པར་འགྲོ་ངེས་ཅན་ཡིན་ནོ། །
\b
དེའི་སྐབས་ན་འཆི་བ་འདི་ལ་བཟློག་ཐབས་ནི་མེད་དེ། ཕྱུག་པོའི་ནོར་གྱིས་ཉོ་རྒྱུ་མེད་ཅིང་། མང་པོའི་དཔུང་གིས་༈ འཕྲོག་རྒྱུ་མེད། བཙན་པོའི་དབང་གིས་འཛིན་རྒྱུ་མེད། མཐུན་པའི་གྲོགས་ཀྱིས་བསླུ་རྒྱུ་མེད། མཁས་པའི་ཚིག་གིས་བཤད་རྒྱུ་མེད། གཉོམ་ཆུང་།གིས་ཞུ་བ་བྱེད་རྒྱུ་མེད་པར་རང་གཅིག་པུ་སྐྱི་གཡའ་བའི་ངང་ནས་བརྒྱལ་འགྲོ་བ་ལྟ་བུའི་སྡུག་བསྔལ་མྱོང་བཞིན་དུ་ཕྱི་མའི་འཇིག་རྟེན་དུ་འགྲོ་དགོས་ངེས་ཅན་ཡིན་ཏེ། དཔལ་སྤྲུལ་རིན་པོ་ཆེས། ཤི་ན་རེ་ས་ལྷ་ཆོས་ལས་མི་འདུག །ཕན་པའི་ལྷ་ཆོས་རང་བྱས་ཤིག་མེད་ན། །འབྱོར་ཡང་ནོར་གྱིས་ཉོ་རྒྱུ་ནི་མི་འདུག །མང་ཡང་དཔུང་གིས་འཕྲོག་རྒྱུ་ནི་མི་འདུག །མཐུན་ཡང་གྲོགས་ཀྱིས་བསླུ་རྒྱུ་ནི་མི་འདུག །ཅེས་གསུངས་པས་སོ། །
\b
འོ་ན་དེ་ལྟ་བུའི་འཆི་བ་དེ་ནམ་འོང་རྒྱུ་ཡིན་ཞེ་ན། དེ་ནི་ངེས་བཟུང་ཅི་ཡང་མེད་དེ། ནམ་འཆི་ཆ་མེད་དང་འཆི་རྐྱེན་ངེས་མེད་ཀྱི་ཚུལ་ལ་བསམས་ནས་སྒེག་མོའི་མགོ་ལ་མེ་ཤོར་བ་དང་། རྡར་མའི་པང་དུ་སྦྲུལ་འཁྱུག་པ་བཞིན་དུ་མྱུར་བ་མྱུར་བར་དམ་པའི་ཆོས་ཤིག་འགྲུབ་ཨེ་ཐུབ་ལ་ཅི་ནུས་ཀྱིས་འབད་དགོས་པར་གསུངས་སོ། །དེས་ན་ད་ལྟ་སྙིང་པོ་མེད་པ་མནོག་ཆུང་ཞིང་ཉེས་དམིགས་མང་པའི་ཚེ་འདིའི་བྱ་བ་དགྲ་འདུལ་གཉེན་སྐྱོང་། ཞིང་ལས་སོ་ནམ་སོགས་བློས་བཏང་ནས་ཚེ་ཕྱི་མའི་ལམ་དོན་གཉེར་གྱི་བསམ་པས་ཆོས་ལ་འཇུག་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཚེ་འདི་བློས་གཏོང་ཚུལ་གྱི་ལག་ལེན་ཡིན་ནོ། །
\b
དེ་ལྟར་འཇིག་རྟེན་ཁམས་སུ་སྐྱེས་ཚད་ཐམས་ཅད་མཐར་འཆི་བ་ལས་མ་འདས་པས་ན་རྒྱུན་དུ་འཆི་བ་མི་རྟག་པ་སྒོམ་པ་འདི་ནི་དམ་པའི་ཆོས་བསྒྲུབ་པ་ལ་ཤིན་ཏུ་མེད་ཐབས་མེད་པའི་གལ་ཆེན་གྱི་རྩ་བ་ཡིན་པས་འདིར་དེ་ཉིད་ཇི་ལྟར་སྒོམ་ཚུལ་སྤྱི་དོན་གྱི་ཚུལ་དུ་ཅུང་སྨོས་ན། དེའང་འཆི་བ་མི་རྟག་པ་འདི་ལ་སྒོམ་ཚུལ་མང་དུ་བཤད་པ་ཡོད་ཀྱང་། འདིར་ནི་སྔོན་གྱི་ཇོ་བོ་།བཀའ་གདམས་པ་རྣམས་ཀྱིས་ཉམས་སུ་ལེན་ཚུལ་ཏེ། དེའང་འདི་ལྟར་རྩ་བ་གསུམ་ནི། ངེས་པར་འཆི་བ་དང༌། ནམ་འཆི་ཆ་མེད། འཆི་ཚེ་ཆོས་མིན་པ་གང་གིས་ཀྱང་མི་ཕན་པར་བསམ་པ་སྟེ་འདི་དག་ནི་ངེས་དགོས་པའི་རྩ་བ་གསུམ་མམ་བསྒྲུབ་བྱ་རྣམ་པ་གསུམ་ཡིན་ལ། དེ་དག་རེ་རེ་ལ་རྒྱུ་མཚན་གསུམ་རེ་གསུམ་རེ་བྱས་པས་དགུ་ཡོད་པ་སྟེ། སྔར་མ་ཤི་བར་ལུས་པ་མེད་པ་དང༌། ལུས་འདུས་བྱས་ཡིན་པ། ཚེ་སྐད་ཅིག་གིས་འཛད་ སྒྲཔ་སྟེ་རྒྱུ་མཚན་དེ་གསུམ་གྱིས་རྩ་བ་དང་པོའམ་བསྒྲུབ་བྱ་དང་པོ་ངེས་པར་འཆི་བར་གྲུབ་པས་འཆི་ཁར་ཕན་ངེས་ཀྱི་ཆོས་བསྒྲུབ་དགོས་པར་ཐག་བཅད་པ་དང་པོ་ཡིན་ནོ། །
\b
ཡང་ཚེ་ལ་ངེས་པ་མེད་པ་དང༌། ལུས་ལ་སྙིང་པོ་མེད་པ། འཆི་བའི་རྐྱེན་མང་བ་སྟེ་རྒྱུ་མཚན་དེ་གསུམ་གྱིས་ནི་རྩ་བ་གཉིས་པ་ནམ་འཆི་ཆ་མེད་དུ་གྲུབ་པས་ཆོས་ད་ལྟ་ནས་བསྒྲུབ་དགོས་པར་ཐག་བཅད་པ་གཉིས་པ་ཡིན་ནོ། །ཡང་གཉེན་དང་བཤེས་ཀྱིས་མི་ཕན་པ་དང་། ཟས་དང་ནོར་གྱིས་མི་ཕན་པ་དང་། རང་གི་ལུས་ཀྱིས་མི་ཕན་པ་སྟེ་རྒྱུ་མཚན་དེ་གསུམ་གྱིས་རྩ་བ། གསུམ་པ་འཆི་ཚེ་ཆོས་མིན་པ་གང་གིས་ཀྱང་མི་ཕན་པར་བསམ་དགོས་པར་གྲུབ་པས་དམ་པའི་ཆོས་ཁོ་ན་བསྒྲུབ་དགོས་པར་ཐག་བཅད་པ་གསུམ་པ་ཡིན་ནོ། །དེ་ལྟར་འཆི་བ་མི་རྟག་པར་ངེས་པར་བྱེད་པའི་རྩ་བ་གསུམ་མམ་བསྒྲུབ་བྱ་གསུམ་པོ་དེ་རྒྱུ་མཚན་གསུམ་རེས་བསྒྲུབས་པས། བསྒྲུབ་བྱ་དེ་ཉིད་དུ་ཐག་ཆོད་པའམ་ངེས་པ་འདྲོངས་པ་གསུམ་འབྱུང་བས་ན། རྟག་འཛིན་གྱི་བློ་སྣ་དམ་དམ་པོ་འདི་མ་ལྡོག་གི་བར་དུ་འདི་དག་གི་དོན་ལ་བློ་ཡང་ཡང་བཞག་ནས་མཐར་དམ་པའི་ཆོས་ཞིག་ད་ལྟ་ཉིད་དུ་མྱུར་བ་མྱུར་དུ་བསྒྲུབ་དགོས་སྙམ་པའི་དམ་བཅའ་བྱེད་དགོས་སོ། ། 
\b
\v 7 ༈ ལྔ་བ་འགལ་རྐྱེན་གྲོགས་ངན་སྤོང་པ་ནི། དེའང་སྡིག་པའི་གྲོགས་པོ་གང་དང་འགྲོགས་ན་ཁོ་རང་གཡོ་སྒྱུའི་བསླུ་བྲིད་ལ་མཁས་པས་ན། དངོས་སམ་བརྒྱུད་ནས་བག་མེད་རྣམ་གཡེང་གིས་དུས་འདའ་ཞིང་། ལུས་ངག་གི་བྱ་སྤྱོད་ཐམས་ཅད་ཆོས་མིན་ཟ་ཟིའི་གཟེབ་ཏུ་འཆིང་བྱེད་ཀྱི་ལྕགས་སྒྲོག་ལྟ་བུ་ཡིན་པས་ན། འཁོར་བར་འཆིང་བྱེད་དང་ཐར་བའི་སྲོག་རྩ་གཅོད་བྱེད་ཡིན་པས། དེ་དང་མཐུན་པར་འགྲོགས་ན་རང་རྒྱུད་ལ་ཉོན་མོངས་པ་འདོད་ཆགས་ཞེ་སྡང་གཏི་མུག་སྟེ་དུག་གསུམ་སོགས་མི་དགེ་བའི་རྟོག་ངན་སྣ་ཚོགས་དང་ཆོས་མིན་མི་དགེའི་བྱ་སྤྱོད་ངན་པ་ཐམས་ཅད་ཉིན་རེ་བཞིན་དུ་འཕེལ་བར་འགྱུར་བ་སྟེ། དཔེར་ན་རེག་ཕུང་གི་དུག་དང་འདྲ་སྟེ། ཨ་ཁུ་རིན་པོ་ཆེའི་ཞལ་ནས། སྡིག་པའི་གྲོགས་པོ་རེག་ཕུང་དུག་དང་འདྲ། །ཐར་བའི་སྲོག་རྩར་རྒོལ་བས་རིང་དུ་དོར། །དགེ་བའི་གྲོགས་བཟང་སྨན་པ་མཁས་པ་འདྲ། །འབྲལ་མེད་ཐར་ལམ་འགྲོགས་དགོས་སྙིང་གི་བུ། །ཞེས་གསུངས་པ་ལྟར་རོ། །
\b
སྤྱིར་སྡིག་པའི་གྲོགས་པོ་ཟེར་བ་དེའང་ཕར་བལྟས་ཚོད་དུ། མགོ་ལ་རྭ་སྐྱེས་ཤིང་སྤྱན་གསུམ་མཆེ་བ་གཙུག་པ་ཁྲོ་བོ་ལྟ་བུའི་ཁྲོས་འཁྲུགས་འཇིགས་རྔམ་གྱི་ཉམས་དང་ལྡན་པ་ཞིག་མིན་ཡང་། རང་ལ་ཚུར་བརྩེ་དགའི་འཛུམ་།ཉམས་དང་ལྡན་ཞིང་། ཚིག་འཇམ་ཞིང་ཕན་པའི་སྐད་ཆ་སྨྲ་བ་ལ་སོགས་པའི་ཚུལ་སྟོན་ནའང་། དོན་ལ་གཡོ་སྒྱུའི་བསླུ་བྲིད་ལ་མཁས་པས་རང་དབང་མེད་པར་ཡིད་འགུགས་པར་བྱེད་ཅིང་དེ་ལ་དགའ་ཞིང་ཆགས་པར་གྱུར་པའི་གནས་ལྟ་བུ་ཞིག་ཡིན་ཡང་། དེ་དང་ཕན་ཚུན་མཐུན་པར་འགྲོགས་ན་ནི་བདག་དངོས་བརྒྱུད་གང་རུང་གིས་གནས་སྐབས་ཆོས་དང་མི་མཐུན་པའི་རྩེ་རྒོད་གཡེང་པ་ལ་སོགས་བག་མེད་ཀྱི་ཕྱོགས་དང་། །དུག་གསུམ་སོགས་ཉོན་མོངས་པ་སྣ་ཚོགས་སྐྱེད་པར་བྱེད་པ་དང་དེའི་ཕྱོགས་ལ་ཁྲིད་པར་བྱེད་ཅིང་མཐར་འཁོར་བ་དང་ངན་སོང་གི་སྡུག་བསྔལ་ སྐྱེད་བྱེད་ཀྱི་རྒྱུར་གྱུར་པ་ཞིག་ཡིན་ལ། 
\b
མདོར་ན་དམ་པའི་ཆོས་དང་མི་མཐུན་ཞིང་མི་དགེ་སྡིག་པའི་ལས་ལ་སྦྱོར་བར་བྱེད་པ་ཞིག་ཡིན་ཚེ་དེ་ནི་སྡིག་པའི་གྲོགས་ཞེས་པ་དེ་ཡིན་པས་འགོ་བའི་ནད་བཞིན་རིང་དུ་སྤོང་དགོས་ཏེ། གུང་ཐང་བསྟན་པའི་སྒྲོན་མེས། སྡིག་གྲོགས་ཡིན་ཞེས་རྭ་ཅན་མི་འབྱུང་ཞིང་། །གཅེས་ཤིང་ཕན་པའི་སེམས་ཀྱི་ཟོལ་བསྟན་ནས། །རྩེ་དགོད་གཡེང་བ་ལ་སོགས་བག་མེད་པའི། །ལས་ལ་སྦྱོར་ཚེ་སྡིག་པའི་གྲོགས་ཡིན་པས། །འགོ་བའི་ནད་བཞིན་རིང་དུ་སྤོངས་ཤིག་ཨང༌། །ཞེས་གསུངས་པ་ལྟར་དུ་དེ་ལྟའི་སྡིག་པའི་གྲོགས་དང་མཐུན་པར་འགྲོགས་ན་ནི་རང་རྒྱུད་ལ་སྔར་ཡོད་པའི་ཐར་བ་སྒྲུབ་པའི་རྒྱུའི་གཙོ་བོ་ཐོས་པ་དང་། བསམ་པ། སྒོམ་པའི་རྣམ་དཀར་གྱི་བྱ་བ་ཐམས་ཅད་མར་ངོས་ཟླ་བ་བཞིན་དུ་ཇེ་བས་ཇེ་ཉམས་སུ་འགྱུར་བ་ཡིན་ལ། གཞན་ཡང་སེམས་ཅན་ཐམས་ཅད་ལ་དམིགས་པའི་ཡིད་འོང་གི་བྱམས་པ་དང་། བརྩེ་བའི་སྙིང་རྗེ་བྱང་ཆུབ་ཀྱི་སེམས་སོགས་ཐེག་ཆེན་ལམ་གྱི་རྩ་བ་མཐའ་ཡས་པ་རྣམས་དང་། མདོར་ན་སྔར་རང་རྒྱུད་ན་དཀར་ཆོས་དགེ་བའི་སེམས་ཅུང་ཟད་རེ་ཡོད་པ་ཐམས་ཅད་ཀྱང་སྡིག་སྟོབས་དང་གྲོགས་སྟོབས་ཀྱིས་མེད་པར་བསྒྱུར་ཞིང་། ཕྱིས་འབྱུང་གི་རྣམ་དཀར་དགེ་བའི་ལས་མཚམས་གཅོད་པར་བྱེད་པའི་གཞི་རྩ་ནི་གྲོགས་པོ་ངན་པ་དེ་ཉིད་ཡིན་པས། སྡིག་གྲོགས་དང་དེའི་སྤྱོད་ངན་ནི་འགོ་ནད་ཅན་དང་དེའི་རིམས་ནད་བཞིན་དུ་ཆགས་ཞེན་གྱི་འཁྲི་བ་ཆད་ཀྱིས་གཅད་དེ། དཔེར་ན་མཁྲིས་ནད་ཅན་ལ་བཙོ་ཟན་སྦྱིན་པ་ལྟར་དུ་ཞེན་པ་གཏིང་ནས་ལོག་དགོས་ཤིང༌། གཅན་གཟན་གདུག་པ་ཅན་ལ་ཉེ་བར་བཏུད་མི་ནུས་པ་བཞིན་དུ་གཏན་དུ་སྤོང་བར་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་སྡིག་པའི་གྲོགས་ངན་སྤོང་ཚུལ་གྱི་ཉམས་སུ་བླང་བྱའི་ལག་ལེན་ཡིན་ནོ། །
\b
དེའང་ཇོ་བོ་རྗེའི་ཕ་ཆོས་ཞུས་ལན་ལས། འབྲོམ་གྱིས་ཞུས་པ། ཇོ་བོ་དགྲའི་ནང་ན་སུ་ངན་ལགས། ཇོ་བོས། ཕུང་རྒན་སྡིག་པའི་གྲོགས་པོའོ། །ཡང་འབྲོམ་གྱིས་ཞུས་པ། སྡོམ་པའི་འགལ་རྐྱེན་སུ་ཆེ་ལགས། ཇོ་བོས།བུད་མེད་ལ་སོགས་ཡིན་པས་སྤོངས། ཡང་འབྲོམ་གྱིས་ཞུས་པ། ཆགས་སྡང་སྐྱེ་ཡུལ་ཇི་ལྟར་སྤོང་།ཇོ་བོས། ཆགས་སྡང་སྐྱེ་བའི་གྲོགས་ངན་ཐབས་ཀྱིས་སྤོངས། ཞེས་གསུངས་པ་དང་། །གཞན་ཡང་པུ་ཏོ་བས། འོ་ཅག་ལ་རང་ཚུགས་མེད་པའི་ཁར་གྲོགས་ངན་གྱི་ཁ་ལ་ཉན་ནས་ཁོའི་སྤྱོད་པ་དང་༈ བསྟུན་ན་ཚེ་འདི་ཕྱི་གཉིས་ཀྱི་འདུན་མ་ནོར་ནས་། ཞེས་གསུངས་སོ། །
\b
དེས་ན་སྐྱེས་བུ་ཐ་མ་ཞིག་གིས་གྲོགས་བཟང་པོ་ཞིག་བསྟེན་ཀྱང་ཆོས་པ་འབྲིང་ལས་མི་འོང་ལ། སྐྱེས་བུ་རབ་ཅིག་ཡིན་ཡང་གྲོགས་ཐ་མ་ཞིག་བསྟེན་ན་རང་ཉིད་ཐ་མ་ཞིག་ཏུ་འགྱུར་བ་ལ་དཀའ་ཚེགས་མེད་ཅེས་སྔོན་བྱོན་བཀའ་གདམས་པ་རྣམས་ཀྱིས་ཡང་ཡང་གསུངས་སོ། །དེ་ལྟར་སྤྱིར་སྡིག་པའི་གྲོགས་པོ་དང་འགྲོགས་མི་རུང་ཞིང་། ཁྱད་པར་དུ་རབ་ཏུ་བྱུང་བ་རྣམས་ནི་བུད་མེད་རྣམས་དང་ཕྱོགས་ཙམ་ཡང་གཅར་མི་རུང་སྟེ། དཔེར་ན་ཁྱི་བཙན་པོའི་ཉེ་སར་གཅར་ན་རང་གི་ལུས་ལ་རྨ་བཏོད་པ་ལའང་ཐག་ཉེ་བ་ལྟར་རབ་ཏུ་བྱུང་བ་རྣམས་བུད་མེད་དང་ཉེ་བར་གཅར་ན་ཚེ་འདིར་གྲགས་པ་ངན་པ་འབྱུང་བ་ལ་ཉེ་བ་དང་། ཚེ་ཕྱི་མར་ངན་སོང་དུ་ལྷུང་བ་ལའང་ཐག་ཉེ་བ་ཡིན་ཏེ། པུ་ཏོ་བས། ཁྱི་དང་ཉེ་ན་རྨ་དང་ཉེ་བ་ལྟར། ཁྱད་པར་དུ་རབ་ཏུ་བྱུང་བ་རྣམས་བུད་མེད་དང་ཉེ་ན་ཚེ་འདིར་གྲགས་པ་ངན་པ་ལ་ཉེ་ལ། ཕྱི་མར་ངན་སོང་དང་ཐག་ཉེ་ཞེས་གསུངས་པ་དང་། རྡོ་གྲུབ་འཇིགས་མེད་བསྟན་ཉིས། བྱི་ལ་ཤ་གཉིས་གཏུག་ན། །མི་ཟ་ཟེར་བ་རྫུན་ཡིན། །རབ་བྱུང་མཛེས་མར་ཉེ་ན། །སྡོམ་པ་རིམ་གྱིས་གཏོང་འགྲོ། ཞེས་གསུངས་པ་ལྟར་དུ་མི་དགེ་བའི་གྲོགས་པོ་བསྟེན་ན་ཉེས་པ་ཐམས་ཅད་འཕེལ་ཞིང༌། རང་རྒྱུད་ཀྱི་ལེགས་པའི་ཡོན་ཏན་ཉམས་པར་འགྱུར་བས་ན་དུས་དང་རྣམ་པ་ཀུན་ཏུ་འདི་ལ་གཟབ་དགོས་ཏེ། དྲན་པ་ཉེ་བར་བཞག་པ་ལས། འདོད་ཆགས་དང་ཞེ་སྡང་དང་གཏི་མུག་གི་གཞིར་གྱུར་པའི་སྡིག་པའི་གྲོགས་པོ་ནི་དུག་གི་སྡོང་པོ་ལྟ་བུའོ། །ཞེས་དང༌།ཡང་སྨྱུག་རིམ་པས། སྡིག་པའི་གྲོགས་པོ་ལ་དགྲ་མི་ཤ་བོའི་འདུ་ཤེས་བསྐྱེད་པར་བྱའོ། །
\b
གྲོགས་ངན་པ་ལ་འགོ་ནད་ཅན་གྱི་རིམ་ནད་ཀྱི་འདུ་ཤེས་བསྐྱེད་པར་བྱའོ། །ཞེས་པ་ལྟར། དམ་ཆོས་བྱང་ཆུབ་སྒྲུབ་པའི་དབང་དུ་བྱས་ན་སྡིག་པའི་གྲོགས་པོ་ནི་ཕ་བསད་ཀྱི་ལག་དམར་ལྟ་བུ་དང༌། མཛེ་ནད་ཅན་གྱི་འདུ་ཤེས་བཟུང་ནས་ས་ཕྱོགས་སུའང་བསྟེན་མི་རུང་སྟེ། བསྟེན་ན་རང་རྒྱུད་ལ་སྡིག་པ་འཕེལ་ཞིང་དགེ་བའི་ཆོས་ཀྱི་བར་ཆད་ཉིད་དུ་འགྱུར་ཏེ། རྒྱལ་སྲས་ཉིད་ཀྱིས། སྡིག་གྲོགས་བསྟེན་ན་སྡིག་པ་འཕེལ་འགྱུར་ཞིང༌། །དགེ་བའི་ཆོས་ཀྱི་བར་ཆད་བྱེད་པའི་ཕྱིར། །སྐྱེ་བ་ཀུན་ཏུ་བདེ་བ་འདོད་ན་ཁྱོད། །སྐྱེ་བོ་ངན་པའི་གྲོགས་པོ་རིང་དུ་སྤོངས། །ཞེས་གསུངས་པས་སོ། །
\b
མདོར་ན་སྡིག་གྲོགས་ངན་པ་དང་འགྲོགས་ན་དེའི་སྐྱོན་གང་ཡོད་རང་ལ་འགོ་སླ་ཞིང་རང་གི་རྒྱུད་ལ་དགེ་བའི་ཆོས་སྔར་མ་སྐྱེས་པ་རྣམས་གསར་དུ་མི་སྐྱེ་ཞིང་། སྔར་སྐྱེས་ཟིན་པ་དག་ཀྱང་ཉམས་པར་འགྱུར་བས་ན་སྡིག་པའི་གྲོགས་དེ་ནི་གཏན་དུ་སྤངས་དགོས་པའི་རྒྱུ་མཚན་ཡང་དེ་ཉིད་དོ། །དེས་ན་སྡིག་པའི་གྲོགས་པོ་ནི་འདི་ཕྱི་གཉིས་ །ཀྱི་ཕུང་འདྲེ་ཡིན་ཏེ། དཔེར་ན་གླང་པོ་ཆེ་སྨྱོན་པ་ལས་ཀྱང་ཐུ་བ་ཡིན་པའི་ཕྱིར་རོ། །དེའང་གླང་ཆེན་སྨྱོན་པ་དང་འཕྲད་ན་རང་ཉིད་ལ་ཚེ་དང་སྲོག་གི་ཉེན་ཡོད་ཀྱང་། དེས་ཕྱི་མར་ངན་སོང་གི་གནས་སུ་འཕེན་མི་ནུས་ཀྱང་། སྡིག་གྲོགས་ཀྱི་ཁ་ལ་ཉན་ནས་དེའི་དབང་དུ་སོང་ན་ནི་རང་རྒྱུད་ལ་ཉོན་མོངས་པ་སྣ་ཚོགས་བསྐྱེད་དེ། དེའི་འབྲས་བུ་འཁོར་བ་དང་ངན་སོང་གི་གནས་ནས་སྡུག་བསྔལ་ཁྲི་མུན་མང་པོའི་གཟེབ་ཏུ་ཚུད་པར་འགྱུར་ཏེ།མྱང་འདས་ལས། བྱང་ཆུབ་སེམས་དཔའ་གྲོགས་ངན་པར་འཇིགས་པ་ལྟར་གླང་པོ་ཆེ་སྨྱོས་པ་སོགས་ལ་མ་ཡིན་ཏེ། འདིས་ནི་ལུས་ཙམ་ཞིག་པར་བྱེད་ཀྱི། སྔ་མས་ནི་དགེ་བ་དང་སེམས་རྣམ་པར་དག་པ་གཉིས་ཀ་འཇིག་པར་བྱེད་དོ། །ཞེས་དང༌། སྤྱོད་འཇུག་ལས། སེམས་ཀྱི་གླང་པོ་ཡན་བཏང་བས། །མནར་མེད་གནོད་པ་བྱེད་པ་ལྟར། །གླང་ཆེན་མ་ཐུལ་ སྨྱོས་པ་ཡིས། །འདི་ན་དེ་འདྲའི་གནོད་མི་བྱེད། །ཅེས་སོ། ། 
\b
\v 8 ༈ དྲུག་པ་མཐུན་རྐྱེན་དགེ་བའི་བཤེས་གཉེན་བསྟེན་པ་ནི། ཞེས་དེའང་གོང་དུ་བཤད་པ་ལྟར་སྡིག་པའི་གྲོགས་པོ་སྤངས་ནས་དེའི་རྗེས་སུ་ཅི་ཞིག་བྱ་དགོས་ཞེ་ན། བླ་མ་དགེ་བའི་བཤེས་གཉེན་ཁྱད་པར་བ་ཞིག་དང་དམ་ཆོས་བྱང་ཆུབ་བསྒྲུབ་པའི་དགེ་བའི་བསྐུལ་མ་བྱེད་པའི་གྲོགས་བཟང་པོ་དག་ལ་བརྟེན་དགོས་ཤིང༌། དེ་ལྟའི་བཤེས་གཉེན་བཟང་པོ་དང་དགེ་བའི་གྲོགས་པོ་གང་ཞིག་བསམ་སྦྱོར་གཉིས་ཀྱི་སྒོ་ནས་ལེགས་པར་བསྟེན་ནས་དེའི་ཞལ་གསུང་གི་གདམས་པ་ཉམས་སུ་བླངས་ན་རང་རྒྱུད་ཀྱི་ཆགས་སྡང་རྨོངས་གསུམ་སོགས་ཉེས་པའི་ཚོགས་ཇི་སྙེད་ཡོད་པ་རྣམས་ངང་ངམ་ཤུགས་ཀྱིས་ཟད་པར་འགྱུར་ཞིང་། ཐོས་བསམ་སྒོམ་གསུམ་དང་བྱམས་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་སོགས་རྣམ་དཀར་དགེ་བའི་ཕྱོགས་ཀྱི་ཡོན་ཏན་ཐམས་ཅད་ཡར་ངོའི་ཟླ་བ་ལྟར་གོང་ནས་གོང་དུ་འཕེལ་བར་འགྱུར་བ་སྟེ།སྐྱེས་རབས་ལས། དམ་པ་རྣམས་ནི་སུས་ཀྱང་མི་སྲིང་སྟེ། །དུལ་བའི་ཚུལ་གྱིས་དགེ་བ་བསྟེན་པར་བྱ། །དེ་དང་ཉེ་ན་དེ་ཡི་ཡོན་ཏན་རྡུལ། །ཆེད་།དུ་མ་བསྒོས་པར་ཡང་བགོས་པར་འགྱུར། །ཞེས་དང༌། འཇིགས་མེད་གླིང་པས། ཇི་ལྟར་མ་ལ་ཡ་ཡི་ནགས་ཀློང་དུ། །རྣམ་པར་འཁྱམ་པའི་སྡོང་།དུམ་ཕལ་ལ་ཡང་། །ཡལ་འདབས་བརླན་པས་ཙནྡ་དྲིས་བྱུག་ལྟར། །གང་ལ་བརྟེན་པ་དེ་ཡི་རྗེས་སུ་འགྲོ། ཞེས་དང༌། སྡོང་པོ་བཀོད་པ་ལས། །དགེ་བའི་བཤེས་གཉེན་ལྟ་བ་ལ་ངོམས་པ་མེད་པར་གྱིས་ཤིག དེ་ཅིའི་ཕྱིར་ཞེ་ན། དགེ་བའི་བཤེས་གཉེན་རྣམས་ནི་མཐོང་བར་དཀའ་འོ། །འབྱུང་བར་དཀའོ། །ཞེས་གསུངས་པ་ལྟར་དགེ་བའི་བཤེས་གཉེན་ནི་འཇིག་རྟེན་ན་འབྱུང་བའང་དཀའ་ལ། གལ་ཏེ་བྱོན་ཀྱང་རང་ཉིད་དེ་དང་འཕྲད་ པའང་དཀའ་ཞིང་། གལ་ཏེ་འཕྲད་ཀྱང་དེས་གསུངས་པའི་བཀའ་ཉམས་སུ་ལེན་པའང་ཤིན་ཏུ་དཀའ་བ་ཡིན་ནོ། །
\b
དེས་ན་ད་ལྟའང་དགེ་བའི་།བཤེས་གཉེན་གྱི་རྗེས་སུ་བཟུང་ཞིང་། རང་གིས་ཀྱང་བསམ་སྦྱོར་ལེགས་པའི་སྒོ་ནས་བསྟེན་པའི་སྐལ་བ་དང་ལྡན་པ་འདིའང༌། སྔོན་བསྐལ་བ་མང་པོར་ཚོགས་བསགས་པའི་འབྲས་བུ་ཡིན་པར་གདོད་མི་ཟའོ། །དེས་ན་ཚེ་འདིར་ལན་གཅིག་ཐོབ་པའི་སྐལ་བ་ཁྱད་པར་ཅན་འདི་ཉིད་སྡིག་གྲོགས་ངན་པའི་དབང་འོག་ཏུ་མི་འགྲོ་བ་དང་། ཚེ་ཕྱི་མར་ཡང་ལས་ཉོན་གྱི་དབང་དུ་མི་འགྲོ་བར་ངན་འགྲོར་མི་ལྟུང་ཞིང་བདེ་ནས་བདེ་བའི་ལམ་དུ་རང་དབང་གིས་འགྲོ་ཐུབ་པ་སོགས་ཕན་ཡོན་ཚད་མེད་པ་མང་དུ་ཡོད་དེ། སྡོང་བོ་བཀོད་པ་ལས། དགེ་བའི་བཤེས་གཉེན་གྱིས་ཟིན་པ་ངན་འགྲོར་མི་ལྟུང་བ་དང་། སྡིག་གྲོགས་ཀྱི་ལག་ཏུ་མི་འགྲོ་བ་དང་། ལས་ཉོན་གྱིས་ཐུབ་པར་དཀའ་བ་སོགས་ཕན་ཡོན་མང་དུ་ཡོད། ཅེས་གསུངས་སོ། །
\b
དེས་ན་ཇི་སྲིད་བྱང་ཆུབ་སྙིང་པོ་མ་ཐོབ་བར་དུ་དགེ་བའི་བཤེས་གཉེན་དང་དགེ་བའི་གྲོགས་པོ་བསྟེན་དགོས་ཏེ། ཇོ་བོས། གྲོགས་དག་བྱང་ཆུབ་མ་ཐོབ་བར་དུ་བླ་མ་དགེ་བའི་བཤེས་གཉེན་དམ་པ་སྟེན། ཐེག་ཆེན་གྱི་ཡོན་ཏན་ཆེ་སྐྱེ་ཆུང་སྐྱེ་ཐམས་ཅད་བླ་མ་ལ་བརྟེན་ནས་སྐྱེ།ཞེས་གསུངས་པ་དང་། འབྲོམ་སྟོན་པས། རྐྱེན་དགེ་བའི་བཤེས་གཉེན་ཉིན་དང་མཚན་དུ་སྟེན། །གྲོགས་དམ་པ་དགེ་བའི་མཁར་བ་བཟང་དང་འགྲོགས། །ཞེས་དང༌། བཀའ་གདམས་པ་སྨུག་རུམ་པས། དགེ་བའི་བཤེས་གཉེན་ལ་ཡིད་བཞིན་གྱི་ནོར་བུ་རིན་པོ་ཆེའི་འདུ་ཤེས་བསྐྱེད་པར་བྱའོ། །གྲོགས་བཟང་པོ་ལ་མཁར་རྫོང་བཙན་པོའི་འདུ་ཤེས་བསྐྱེད་པར་བྱའོ། །ཞེས་གསུངས་སོ། །
\b
དེས་ན་བླ་མ་དགེ་བའི་བཤེས་གཉེན་བསྟེན་ཚུལ་ལའང་བསམ་པ་དང་སྦྱོར་བས་བསྟེན་ཚུལ་གཉིས་ལས། དང་པོ་ནི་བླ་མ་ལ་སྙིང་ནས་ཡིད་ཆེས་པའི་དད་པ་འདི་གཙོ་ཆེ་སྟེ། དད་པ་ནི་རང་རྒྱུད་ལ་ཆོས་དཀར་པོའི་ཡོན་ཏན་ཐམས་ཅད་སྐྱེད་བྱེད་ཀྱི་རྩ་བ་དང་ས་བོན་ལྟ་བུ་ཡིན་ཏེ། མདོ་ལས། དད་པ་སྔོན་འགྲོ་མ་ལྟར་སྐྱེད་པ་སྟེ། །ཞེས་དང༌། དད་པ་མེད་པའི་མི་དག་ལ། །དཀར་པོའི་ཆོས་རྣམས་མི་འབྱུང་སྟེ། །ས་བོན་མེ་ཡིས་ཚིག་པ་ལ། །འབྲས་བུ་སྔོན་མོ་ཇི་བཞིན་ནོ། །ཞེས་དང་། ཨོ་རྒྱན་ཆེན་པོས། དད་མེད་ཆུ་དཀྱིལ་རྡོ་རིལ་ལྟ་བུ་ལ། །ཐུགས་རྗེ་ལྕགས་ཀྱུས་ནམ་ཡང་ཟིན་དུས་མེད། །དད་མེད་བྲག་ཕུག་བྱང་བལྟས་ལྟ་བུ་ལ། །ཐུགས་རྗེའི་ཉི་མ་ནམ་ཡང་འཆར་དུས་མེད། །ཅེས་སོགས་དང་། དེ་བཞིན་དུ་དད་པ་ནི་འཕགས་པའི་ནོར་བདུན་ལས་གཙོ་བོ་ཡིན་ཏེ། འཇིགས་མེད་གླིང་པས། དད་དང་ཚུལ་ཁྲིམས་གཏོང་ལ་གོམས་པ་དང༌། །ཐོས་པས་རྒྱུད་གྲོལ་ཁྲེལ་ཡོད་ངོ་ཚ་ཤེས། །ཤེས་རབ་ཕུན་སུམ་ཚོགས་པའི་ནོར་བདུན་པོ། །ཞེས་པའི་འཕགས་པའི་ནོར་བདུན་ལས་ཀྱང་གཙོ་བོར་གསུངས་པ་དང༌། དེ་བཞིན་དུ་དད་པ་ནི་རང་གི་རྒྱུད་ལ་ཡོན་ཏན་མི་ཟད་པའི་གཏེར་ལྟ་བུ་དང་། ཐར་བའི་ལམ་དུ་འགྲོ་བྱེད་ཀྱི་རྐང་བ་ལྟ་བུ། དགེ་བའི་ཆོས་ཐམས་ཅད་རང་རྒྱུད་ལ་སྡུད་བྱེད་ཀྱི་ལག་པ་ལྟ་བུ་ཡིན་ཏེ། ཇི་སྐད་དུ། དད་པ་ནོར་དང་གཏེར་དང་རྐང་བའི་མཆོག །ལག་པ་བཞིན་དུ་དགེ་སྡུད་རྩ་བ་ཡིན། །ཞེས་སོགས་གསུངས་པ་འདི་དག་ནི་བསམ་པ་རྣམ་དག་གམ་དད་པས་བསྟེན་ཚུལ་ཡིན་ནོ། །
\b
དེ་ནས་གཉིས་པ་སྦྱོར་བས་བསྟེན་ཚུལ་ནི། མདོ་སྡེ་རྒྱན་ལས། བཀུར་སྟི་རྙེད་པ་དག་དང་རིམ་གྲོ་དང༌། །སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། །ཞེས་གསུངས་པ་ལྟར། སྒོ་གསུམ་གུས་པའི་སྒོ་ནས་བཀུར་སྟི་དང་། ལུས་དང་ལོངས་སྤྱོད་ཐམས་ཅད་བླ་མ་ལ་འབུལ་བ་དང་། བླ་མའི་བཀའ་ཇི་ལྟར་བསྩལ་བ་དེ་ཉིད་སྲོག་ལ་བབས་ཀྱང་གསུང་གི་ཟུར་ཙམ་ཡང་མི་གཅོག་པ་དང༌། ཅི་མཛད་ལེགས་མཐོང་གི་དད་པ་དང་མོས་གུས་བྱེད་པ། བླ་མའི་མཛད་པ་ཐམས་ཅད་དོན་ལྡན་གྱི་དགོས་ཆེད་ཁོ་ནར་ཤེས་པ་དང༌། བླ་མའི་ཐུགས་རྒྱུད་ན་བཞུགས་པའི་ལུང་རྟོགས་ཀྱི་ཡོན་ཏན་ཐམས་ཅད་རང་རྒྱུད་ལ་འབྱོར་བའི་ཐབས་ལ་ཅིས་ཀྱང་འབད་དགོས་སོ། །དེ་ལྟ་བུའི་བཤེས་གཉེན་དམ་པ་དེ་ནི་རང་གི་ལུས་དང་སྲོག་ལས་ཀྱང་གཅེས་པར་འཛིན་པའི་སྒོ་ནས་བསམ་སྦྱོར་གཉིས་ཀས་ཚུལ་བཞིན་དུ་བསྟེན་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་བཤེས་གཉེན་བསྟེན་ཚུལ་གྱི་ཉམས་སུ་བླང་བྱའི་ལག་ལེན་ཡིན་ནོ། །
\b
\v 9 ༈ བདུན་པ་བསྟན་པའི་འཇུག་སྒོ་སྐྱབས་སུ་འགྲོ་དགོས་པར་བཤད་པ་ནི། ཞེས་དེའང་ཕྱི་རོལ་མུ་སྟེགས་པ་རྣམས་ཀྱིས་སྐྱབས་གནས་སུ་བཏགས་པ། དབང་ཕྱུག་དང་ཁྱབ་འཇུག་སོགས་དང༌། གཞན་ཡང་འཇིག་རྟེན་པའི་ལྷ་དང་ཀླུ་གཉན་དང་ཟོ་དོར་མཐུ་བོ་ཆེ་རྣམས་དང་། ཡུལ་ལྷ་དང་གཞི་བདག་སོགས་དྲག་པ་རང་རྒྱུད་པའི་ཚོགས་འདི་དག་ནི་རང་རང་ཡང་མ་རིག་པའི་མུན་ཀློང་ཆེན་པོའི་ནང་དུ་འཕྱན་ནས། འཁོར་བའི་སྡུག་བསྔལ་གྱི་བཙོན་རར་ཚུད་ཅིང༌། ལས་དང་ཉོན་མོངས་པའི་ལྕགས་སྒྲོག་དམ་པོས་བཅིངས་ནས་ཡོད་པ་ཡིན་པས་ན། འཇིག་རྟེན་པའི་ལྷ་ཀླུ་སྡེ་བརྒྱད་གཞི་བདག་མི་མ་ཡིན་པ་འདི་དག་ཇི་ལྟར་མཐུ་ཆེ་ནའང་། དེ་དག་སུས་ཀྱང་མཐོ་རིས་དང་ཐར་བའི་གོ་འཕང་དོན་དུ་གཉེར་བའི་གང་ཟག་སུ་ཞིག་འཁོར་བ་དང་ངན་སོང་གི་སྡུག་བསྔལ་ལས་སྐྱོབ་པར་ནུས་ཏེ། དཔེར་ན་ཆུས་ཁྱེར་མིས་ཆུས་ཁྱེར་མི་སྐྱོབ་པར་མི་ནུས་པ་ལྟར་ཏེ། བཀའ་གདམས་པུ་ཏོ་བས། གཞན་ཡང་འཇིག་རྟེན་པའི་ལྷ་དང་དབང་ཕྱུག་སོགས་དང༌། ལྷ་ཀླུ་མཐུ་ཆེ་བ་རྣམས་ཀྱིས་འོ་སྐོལ་གྱི་སྐྱབས་གནས་མི་བཏུབ་སྟེ། ཁོ་རང་ཡང་འཁོར་བ་ལས་མ་འདས་ཞེས་དང༌། རྒྱལ་སྲས་ཉིད་ཀྱི་ཞལ་ནས། དེར་ནི་།འཇིག་རྟེན་ལྷ་དང་མི་རྣམས་ནི། །རང་ཡང་འཇིགས་པ་དག་ལས་མ་གྲོལ་བས། །གཞན་དག་སྐྱོབ་པའི་ནུས་པ་མེད་པས་ན། །གཏན་གྱི་སྐྱབས་མཆོག་མིན་པར་ཤེས་བྱས་ནས། །ཞེས་གསུངས་པ་ལྟར་དང་། མདོ་རྒྱལ་མཚན་དམ་པ་ལས། འཇིགས་པས་སྐྲག་པའི་མི་དག་ནི། །ཕལ་ཆེར་རི་དང་ནགས་ཚལ་དང་། །ཀུན་དགའ་ར་བ་ལ་སོགས་པའི། །མཆོད་རྟེན་རྣམས་ལ་སྐྱབས་སུ་འགྲོ། སྐྱབས་དེ་གཙོ་བོ་མ་ཡིན་ཏེ། །སྐྱབས་དེ་དག་ལ་ རྒྱབརྟེན་ནས་ནི། །སྡུག་བསྔལ་ཆུ་བོ་ཆེར་མི་སྒྲོལ། །ཞེས་སོ། །
\b
རྒྱུ་མཚན་དེ་དག་གི་ཕྱིར་ན་སྐྱབས་ཡུལ་ཁྱད་པར་ཅན་དཀོན་མཆོག་གསུམ་གང་ལ་སྐྱབས་བཙལ་ན་ནི་གནས་སྐབས་དང་མཐར་ཐུག་ཀུན་ཏུ་མི་བསླུ་བར་རང་གཞན་ཐམས་ཅད་སྲིད་ཞིའི་རྒུད་པ་ཐམས་ཅད་ལས་སྐྱོབ་པར་ནུས་པའི་བདག་ཉིད་ཅན་ཡིན་ཏེ། ཇི་སྐད་དུ། འཇིགས་པ་གསུམ་གྱི་ཆུ་གཏེར་འཁྲུགས་པ་ལས། །སོགས་ཞེས་དང༌། རྒྱ་མཚོ་ཆུ་སྲིན་གནས་ཀྱི་རླབས། །དུས་ལས་ཡོལ་བ་འདས་ཀྱང་སྲིད། །གདུལ་བར་བྱ་བའི་སྲས་དག་ལ། །སངས་རྒྱས་དུས་ལས་ཡོལ་མི་སྲིད། །ཅེས་དང་སྤྱོད་འཇུག་ལས། དེ་བས་རྒྱལ་བ་འགྲོ་བའི་མགོན། །འགྲོ་བ་སྐྱོབ་པའི་དོན་བརྩོན་པ། །སྟོབས་ཆེན་འཇིགས་པ་ཀུན་སེལ་ལ། །དེ་རིང་ཉིད་ནས་སྐྱབས་སུ་མཆི། །ཞེས་པའི་དོན་ཡང་འགྲོ་བའི་མགོན་ཞེས་པས་ཀུན་ལ་ཐུགས་ཉེ་རིང་མེད་པར་བསྟན་པ་དང༌། འགྲོ་བ་སྐྱོབ་པའི་དོན་བརྩོན་པ་ཞེས་པས་ཕན་བཏགས་མ་བཏགས་གཉིས་ལ་ཁྱད་མེད་པར་རིས་མེད་ཀྱི་མཛད་པར་བསྟན། སྟོབས་ཆེན་ཞེས་པས་རང་ཉིད་འཇིགས་པ་ཐམས་ཅད་ལས་གྲོལ་ཟིན་པར་བསྟན། འཇིགས་པ་ཀུན་སེལ་ཞེས་པས་ཐུགས་རྗེས་གཞན་སེམས་ཅན་ཐམས་ཅད་གནས་སྐབས་དང་མཐར་ཐུག་གི་འཇིགས་པ་ཀུན་ལས་སྒྲོལ་བའི་ནུས་མཐུ་དང་ལྡན་པར་བསྟན། དེ་ལྟར་ཁྱད་ཆོས་བཞི་ལྡན་གྱིས་སྐྱབས་སུ་འོས་པ་ནི་སངས་རྒྱས་ཉིད་ཡིན་གྱི། གཞན་ཕྱི་རོལ་པའི་སྟོན་པ་སོགས་མ་ཡིན་པར་བསྟན་པའོ། །
\b
དེའི་ཕྱིར་དེས་བསྟན་པ་དམ་པའི་ཆོས་དང༌། དེའི་རྗེས་སུ་ཞུགས་ཤིང་དེ་ཉམས་སུ་ལེན་པའི་སྐྱེ་འཕགས་ཀྱི་དགེ་འདུན་ པ་ལའང་སྐྱབས་སུ་འགྲོ་དགོས་ཤིང་འོས་པ་ཡིན་ཏེ། སྐྱབས་འགྲོ་བདུན་ཅུ་བ་ལས།སངས་རྒྱས་ཆོས་དང་དགེ་འདུན་གསུམ། །ཐར་བར་འདོད་པ་རྣམས་ཀྱི་སྐྱབས། །ཞེས་གསུངས་པས་སོ། །དེས་ན་དཀོན་མཆོག་གསུམ་ལ་སྐྱབས་སུ་སོང་ན་དེང་ནས་སྐྱེ་བ་རྣམས་སུ་ཕན་འབྲས་ཀྱི་ལེགས་ཚོགས་ཐམས་ཅད་རྒྱ་ཆེན་པོ་འགྲུབ་པར་ངེས་ལ། ཚེ་འདིར་ཡང་ཚེ་རིང་ཞིང་ནད་མེད་པ་བར་ཆད་སེལ་བ་དང་འདོད་དོན་འགྲུབ་པ་སོགས་མདོར་ན་འདི་ཕྱི་གཉིས་དོན་གྱི་ལེགས་ཚོགས་དང་འདོད་དོན་གང་ཞིག་སྒྲུབ་པ་ལའང་དཀོན་མཆོག་གསུམ་ལ་སྐྱབས་སུ་འགྲོ་བ་ལས་ཟབ་པ་དང་མྱུར་བ་མེད་དེ། བཀའ་གདམས་པ་སྤྱན་སྔ་བས། ཀླུ་ཤོད་ན་བདེ་སྐྱིད་སྙན་གསུམ་ཆེ། །ཆོས་མཛད་པ་ཐམས་ཅད་ཀྱང་དེ་འདྲ་ཡིན། །འོ་ཅག་ཀྱང་དཀོན་མཆོག་ལ་བློ་གཏད་ན། །བདེ་སྐྱིད་སྙན་གསུམ་འབྱུང་བ་ཡིན། །ཞེས་དང་། བློ་ལྟོས་བྱས་ན་མི་བསླུ་བ། །དཀོན་མཆོག་གསུམ་ལས་མི་བདོག་གི །རྟག་ཏུ་སྐྱབས་སུ་སོང་ཞིག་ཨང་། །ཞེས་གསུངས་སོ། །
\b
དེ་ལྟར་དང་འདོད་ཡིད་ཆེས་ཀྱི་དད་པ་གསུམ་པོའི་སྒོ་ནས་དཀོན་མཆོག་གསུམ་ལ་སྐྱབས་སུ་སོང་ན་འཇིག་རྟེན་དང་འཇིག་རྟེན་ལས་འདས་པའི་ལེགས་ཚོགས་རྒྱ་ཆེན་པོ་འབད་མི་དགོས་པར་བསག་ནུས་ཏེ། ཇོ་བོ་རྗེས། སྐྱབས་མཆོག་བླ་མ་དཀོན་མཆོག་གསུམ། །སྐྱབས་ཀྱི་ཡུལ་དུ་ལེགས་བསྟེན་ལ། །དང་འདོད་ཡིད་ཆེས་བཟང་པོ་ཡི། །དགེ་བའི་ས་ཆེན་དད་པ་བསྟེན། །ཞེས་གསུངས་སོ། །དེའང་ཇོ་བོ་རྗེ་ཁོང་ཉིད་སྙེ་ཐང་དུ་བཞུགས་སྐབས་སུ་བན་སྐྱ་སེར་ཐམས་ཅད་ལ་སྐྱབས་འགྲོ་འདི་ཆོས་ཐམས་ཅད་ཀྱི་རྩ་བ་ཡིན་པས་དཀོན་མཆོག་གསུམ་ལ་སྐྱབས་སུ་འགྲོ་བ་འདི་གལ་ཆེ་བར་ཡང་ཡང་གསུངས་པས། ཁོང་གི་མཚན་ལའང་སྐྱབས་འགྲོའི་པཎྜི་ཏ་ཞེས་དང༌། སྐྱབས་འགྲོའི་བླ་མ་ཞེས་གྲགས་པ་འདིའང་སྐྱབས་འགྲོ་འདི་ཆོས་ཀྱི་རྩ་བ་གལ་ཆེ་བས་ཡིན་གྱི། ཇོ་བོས་དེ་ལས་གཞན་གསུང་མ་ཤེས་པ་དང་མ་ནུས་པ་ག་ལ་ཡིན། 
\b
དེ་བཞིན་དུ་འབྲོམ་སྟོན་པས། སངས་རྒྱས་འདྲ་བའི་སྟོན་པ་མེད། །ཆོས་དང་།འདྲ་བའི་སྐྱོབ་པ་མེད། །དགེ་འདུན་འདྲ་བའི་ཞིང་ས་མེད། །དེ་ཕྱིར་བདག་གིས་སྐྱབས་སུ་བགྱི། །ཞེས་སོགས་ཀྱི་ཕྱིར་ན། དཀོན་མཆོག་གསུམ་གཏན་གྱི་སྐྱབས་སུ་བསྟེན་ན་གནས་སྐབས་ལྷ་དང་མིའི་བདེ་སྐྱིད་ནས་བཟུང་སྟེ་མཐར་ཐུག་སངས་རྒྱས་ཀྱི་གོ་འཕང་སོགས་ཐོབ་པས་ན་སྒོ་གསུམ་དད་གུས་དང་བཅས་ཏེ་སྐྱབས་སུ་འགྲོ་བར་བྱ་དགོས་ཏེ། རྒྱལ་སྲས་ཉིད་ཀྱིས། གང་ལ་སྐྱབས་ན་གནས་སྐབས་མཐར་ཐུག་གི །བདེ་བ་ཐམས་ཅད་ངེས་པར་སྩོལ་ནུས་པའི། །དཀོན་མཆོག་གསུམ་ལ་བློ་ལྟོས་ལེགས་གཏད་ནས། །གུས་པའི་ཡིད་ཀྱིས་སྐྱབས་འགྲོ་དྲག་ཏུ་བྱ། །ཞེས་གསུངས་སོ། །དེ་ལྟར་སྐྱབས་སུ་སོང་བའི་ཕན་ཡོན་ཡང་ཕར་ཕྱིན་བསྡུས་པ་ལས། སྐྱབས་སོང་བསོད་ནམས་གཟུགས་མཆིས་ན། །སྟོང་གསུམ་འདི་ཡང་སྣོད་དུ་ཆུང་། །རྒྱ་མཚོ་ཆེན་པོ་ཆུ་ཡི་གཏེར། །ཕོར་གྱིས་གཞལ་བར་ག་ལ་ནུས། །ཞེས་སོ། །དེའང་དཀོན་མཆོག་ཅེས་པ་ནི་དཀོན་པ་ལས་ཀྱང་ཤིན་ཏུ་དཀོན་པ་ལ་གོ་དགོས་པ་སྟེ། སྤྱིར་འཇིག་རྟེན་ན་དཀོན་པའི་དངོས་པོ་མང་སྟེ། པདྨ་བཀའ་ཐང་ལས། མེ་ཏོག་མང་སྟེ་ཨུ་དུམ་ཝ་ར་དཀོན ནིརྒྱ་མཚོ་མང་སྟེ་འོ་མ་ཅན་ནི་དཀོན༔ འདབ་ཆགས་མང་སྟེ་མཁའ་ལྡིང་ཁྱུང་ཆེན་དཀོན༔ སེང་གེ་མང་སྟེ་གངས་ཀྱི་སེངྒེ་དཀོན་ཞེས་སོགས་གསུངས་པ་ལྟར་དུ་དཀོན་པའི་དངོས་པོ་མང་ཡང་། དེ་དག་གིས་ཀྱང་གཞལ་དུ་མེད་པར་ཆེས་དཀོན་པས་ན་དཀོན་མཆོག་ཅེས་གསུངས་སོ། །
\b
དེའང་ཇི་སྐད་དུ། འབྱུང་བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །ཅེས་གསུངས་པ་ལྟར་དཀོན་མཆོག་གསུམ་ནི། འཇིག་རྟེན་འདིར་འབྱུང་དཀོན་པ་དང་སྲིད་ཞིའི་རྒུད་པ་ལས་སྐྱོབ་པའི་མཐུ་དང་ལྡན་པ་དང་། འཇིག་རྟེན་གྱི་ཕན་བདེ་མ་ལུས་པ་གསལ་བར་བྱེད་པའི་རྒྱན་དུ་གྱུར་པ་དང༌། མི་འཇིགས་བཞི་ལྡན་གྱི་ཐུགས་བརྩེས་གཟིགས་པ་མཆོག་ཏུ་གྱུར་པ་དང་། རྟག་ཁྱབ་ལྷུན་གྲུབ་ཀྱི་མཛད་པ་ཆེན་པོས་གདུལ་བྱ་འདུལ་བའི་ཕྲིན་ལས་ལ་འགྱུར་བ་མེད་པ་སོགས་ཐུན་མིན་ཁྱད་པར་གྱི་ཆོས་དྲུག་དང་ལྡན་པས་ན་དཀོན་མཆོག་ཅེས་གསུངས་སོ། །
\b
དེ་ལྟའི་དཀོན་མཆོག་གསུམ་པོ་དེ་ལ་ཁ་ཙམ་དང་ཚིག་ཙམ་མ་ཡིན་པར་དུས་དེང་ནས་བཟུང་སྟེ་སྙིང་ཁུངས་རུས་པའི་གཏིང་ནས་ཇི་སྲིད་བྱང་ཆུབ་སྙིང་པོའི་གོ་འཕང་མ་ཐོབ་བར་དུ་བློ་གཏད་དང་ཡིད་ཆེས་ཁྱེད་ལ་འཁེལ་བ་ཡིན། བློ་ཕ་ལ་མི་འདྲི་ཞིང༌། གྲོས་མ་ལ་མི་བྱེད་ཅིང་ཐག་རང་གིས་མི་གཅོད་པར། སྐྱིད་སྡུག་དང་ལེགས་ཉེས་གང་ཞིག་གི་སྐབས་ཡིན་ཡང་། བླ་མ་དཀོན་མཆོག་གསུམ་པོ་ཁྱེད་ཤེས་ཁྱེད་ཀྱིས་མཁྱེན། ཁྱེད་ལས་གཞན་པའི་རེ་ཡུལ་དང་སྐྱབས་གནས་གཞན་མེད་དོ་སྙམ་པའི་སྒོ་ནས་ཕྱིར་མི་ལྡོག་པའི་ཡིད་ཆེས་དྲག་པོས་སྐྱབས་སུ་འགྲོ་བར་བྱེད་པ་དེ་ནི་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་སྐྱབས་འགྲོའི་ཉམས་ལེན་ལ་བསླབ་ཚུལ་གྱི་ལག་ལེན་ཡིན་ནོ། །
\b
\m ༈ གཉིས་པ་དངོས་གཞི་སྐྱེས་བུ་གསུམ་གྱི་ལམ་བསྟན་པ་ལ་སྐྱེས་བུ་ཆུང་ངུའི་ལམ་ངན་འགྲོའི་སྡུག་བསྔལ་ལ་འཇིགས་ནས་སྡིག་པ་སྤོང་བ་དང་། སྐྱེས་བུ་འབྲིང་གི་ལམ་སྲིད་པའི་བདེ་ལ་མ་ཆགས་པར་ཐར་བ་དོན་དུ་གཉེར་བ།སྐྱེས་བུ་ཆེན་པོའི་ལམ་སྟོང་ཉིད་སྙིང་རྗེ་ཟུང་འཇུག་ཏུ་བསྒོམས་པས་སྲིད་ཞིའི་མཐའ་ལས་གྲོལ་བར་བསྟན་པ་དང་གསུམ་ལས། 
\b
\v 10 དང་པོ་ནི། ཞེས་དེའང་འགྲོ་བ་རིགས་དྲུག་གི་གནས་རིས་གང་དུ་སྐྱེས་ཀྱང་སྡུག་བསྔལ་མ་གཏོགས་བདེ་བའི་གོ་སྐབས་མེད་པའི་ཚུལ་ལ་ཡང་ཡང་བསམ་ཏེ་བློ་སྦྱོང་དགོས་ཏེ། རིན་ཆེན་ཕྲེང་བ་ལས། དམྱལ་བ་ཉི་མ་གཅིག་བཞིན་དྲན། །བཀྲེས་སྐོམ་དག་གིས་རིད་པ་ཡི། །ཡི་དྭགས་རྣམས་ཀྱང་དྲན་པར་བྱ། །རྨོངས་པའི་སྡུག་བསྔལ་རབ་མང་བའི། །བྱོལ་སོང་བལྟ་ཞིང་དྲན་པར་བྱ། །ཞེས་གསུངས་པ་ལྟར། དམྱལ་བ་ལའང་ཚ་དམྱལ་བརྒྱད་ལ་བཙོ་བསྲེག་གི་སྡུག་བསྔལ་དང་། གྲང་དམྱལ་བརྒྱད་ལ་གྲང་འཁྱག་གི་སྡུག་བསྔལ། ཉི་ཚེ་ཉེ་འཁོར་ལ་བཅད་གཏུབ་རྡུང་བརྡེག་གི་སྡུག་བསྔལ་དང་། ཡི་དྭགས་ལའང་ཕྱིའི་སྒྲིབ་པ་ཅན་དང་། ནང་གི་སྒྲིབ་པ་ཅན། སྒོས་ཁུལ་གྱི་སྒྲིབ་པ་ཅན་སོགས་ལ་བཀྲེས་སྐོམ་མི་ཟད་པའི་སྡུག་བསྔལ་དང་། དུད་འགྲོ་ལའང་བྱང་ན་གནས་པ་དང་། ཁ་འཐོར་བ་གང་ཡིན་ཡང་བླུན་རྨོངས་དང་ཁེ་དྲག་དང་ཁེ་མིན་གྱི་དབང་གིས་ཕན་ཚུན་འཚེ་བའི་སྡུག་བསྔལ་དཔག་ཏུ་མེད་པ་ཡོད་པའི་ཚུལ་སོགས་རྣ་ལམ་དུ་ཐོས་པས་ཀྱང་།སེམས་ལ་འཇིགས་སྐྲག་སྐྱེས་ནས་དེ་ལྟ་བུའི་རྣམ་སྨིན་ངན་པ་དེ་རང་གི་ཐོག་ཏུ་བབས་ན་ཤིན་ཏུ་བཟོད་དཀའ་བའི་ཚོར་བ་མི་བཟད་པས་གདུང་བའི་ངན་སོང་གསུམ་གྱི་སྡུག་བསྔལ་དེ་རྣམས་ནི། རྒྱུ་གང་ལ་བརྟེན་ནས་བྱུང་བ་ཡིན་སྙམ་ན། དེ་ནི་རྒྱུ་མི་དགེ་བ་བཅུ་སོགས་སྡིག་པ་བྱས་པའི་འབྲས་བུ་ལས་བྱུང་བ་ཡིན་ཞེསཾ་ལསཾ་དང་ལས་ཀྱི་འབྲས་བུ་སྣ་ཚོགས་པ་ཇི་བཞིན་དུ་མཁྱེན་པའི་དྲང་སྲོང་བདེན་པར་སྨྲ་བ་མཉམ་མེད་ཐུབ་པའི་དབང་པོ་དེ་ཉིད་ཀྱི་ཞལ་ནས་གསུངས་སོ། །
\b
དེ་ལྟར་ཡང་སྤྱོད་འཇུག་ལས། སྡུག་བསྔལ་ཡིད་མི་བདེ་བ་དང༌། །འཇིགས་པ་རྣམ་པ་སྣ་ཚོགས་དང༌། །འདོད་པ་རྣམས་དང་བྲལ་བ་ནི། །སྡིག་པ་སྤྱོད་ལས་འབྱུང་བར་འགྱུར། །ཞེས་རང་ལ་མི་འདོད་པ་གང་དང་ཅི་བྱུང་བ་ཀུན་ཀྱང་སྔོན་དང་ད་ལྟར་རང་གིས་མི་དགེ་བ་སྣ་ཚོགས་བསགས་པའི་རྣམ་སྨིན་ཡིན་པར་གསུངས་སོ། །འོན་ཀྱང་ཚེ་འདིར་ལས་དགེ་སྡུག་དཀར་ནག་གང་བྱས་པའི་རྣམ་སྨིན་ནམ་འབྲས་བུ་ཚེ་འདིར་མངོན་སུམ་དུ་མྱོང་བ་དང་མི་མྱོང་བ་ཅི་རིགས་ཡོད་ཀྱང་ནམ་ཞིག་འཆི་བའི་ཚེ་ན་ནི་ལུས་དང་གྲིབ་མ་བཞིན་དུ་རྗེས་སུ་འབྲང་ཞིང་རྣམ་སྨིན་ཆུད་མི་ཟ་བར་རང་གིས་མྱོང་དགོས་ཏེ། ཡོན་ཏན་མཛོད་ལས། ས་བླ་མཐོན་པོར་གཤེགས་པའི་མཁའ་ལྡིང་གི །གྲིབ་མ་རེ་ཞིག་ལྟ་བར་མི་མངོན་ཡང་། །གཟུགས་ཅན་ཉིད་དང་འདུ་འབྲལ་མེད་པ་བཞིན། །ཚོགས་ཤིང་དུས་ལ་བབས་ཚེ་ལྷག་པར་མངོན། །ཞེས་གསུངས་པ་ལྟར་དུ་ལས་འབྲས་ཆུད་མི་ཟ་བ་ཡིན་པ་དང༌། ལས་ཀྱིས་བསྐྱོད་ནས་སྲིད་རྩེ་ནས་མནར་མེད་ཀྱི་བར་དུ་ཟོ་ཆུན་གྱི་འཁྱུད་འཁོར་དང་འགལ་མེའི་འཁོར་ལོ་ལྟར་དུ་འཁོར་བ་ཡིན་ཏེ། དཔལ་ལྡན་ཟླ་བ་གྲགས་པས། །ཟོ་ཆུན་འཕྱན་ལྟར་རང་དབང་མེད་པ་ཡི། །ཞེས་དང༌། ཨོ་རྒྱན་སྨིན་གྲོལ་གླིང་པས། །སྲིད་སྲེད་མ་རིག་དབང་གི་སྐྱེ་བོ་རྣམས། །མི་དང་ལྷ་དང་ངན་སོང་རྣམ་གསུམ་པོ། །འགྲོ་བ་ལྔ་བོ་རྟག་ཏུ་མུ་མཁས་འཁོར། །ཞེས་གསུངས་པ་ལྟར་འཁོར་བ་ཐོག་མེད་ནས་ལས་དགེ་སྡུག་ལ་བརྟེན་ནས་འབྲས་བུ་བདེ་སྡུག་སྣ་ཚོགས་མྱོང་ནས་ཐར་བའི་གོ་སྐབས་ཐེངས་ཅིག་ཙམ་ཡང་ཡོད་མ་མྱོང་བ་ཡིན། དེས་ན་རྒྱུ་མི་དགེ་བ་བསགས་བཞིན་དུ་འབྲས་བུ་བདེ་སྐྱིད་ཅིག་འདོད་པ་ནི་གནས་མེད་ཅིང་སྐབས་མེད་པ་ཡིན་ནོ། །
\b
དེ་བཞིན་དུ་རྒྱུ་དགེ་བ་བསགས་ན་དེའི་འབྲས་བུ་བདེ་སྐྱིད་མི་འདོད་ཀྱང་ཚེགས་མེད་དུ་འབྱུང་འོང་བ་ཡིན་ཏེ། བཀའ་གདམས་པ་པུ་ཏོ་བས། འོ་སྐོལ་དུས་ད་རེས་མི་དགེ་བཅུ་སྤངས་ནས་དགེ་བཅུ་སྤྱད་ན་ངན་སོང་གསུམ་བཙལ་ཀྱང་མི་རྙེད། དགེ་བཅུ་སྤངས་ནས་མི་དགེ་བཅུ་ལ་བག་མེད་པར་སྤྱད་ན་མཐོ་རིས་དང་ཐར་བ་བཙལ་ཀྱང་མི་རྙེད་ཅེས་གསུངས་པ་དང་། ཁ་རག་པས། ངན་སོང་སྡུག་བསྔལ་འབྱུང་བའི་གཞི། །ལས་ངན་སྡིག་པ་སྤོངས་ཤིག་ཨང་། །ཞེས་གསུངས་སོ། །
\b
དེ་ལྟར་འཁོར་བ་ཐོག་མེད་ནས་འཁོར་བའི་གནས་ནས་ཐར་མི་ཐུབ་པ་ནི་རྒྱུ་མི་དགེ་བ་སྤངས་མ་ནུས་པ་ལས་བྱུང་བས་ན། ད་ནི་སྲོག་ལ་བབས་ཀྱང་སྡིག་པའི་ལས་མི་བྱ་ཞིང་དགེ་བའི་ཆོས་ལ་འབད་རིགས་ཏེ། རྒྱལ་སྲས་ཉིད་ཀྱི་ཞལ་ནས། འགྲོ་བ་བཟང་ངན་དེ་ཡི་བདེ་སྡུག་ཀུན། །དགེ་དང་མི་དགེས་འཕེན་ཞིང་རྫོགས་བྱེད་པས། །སྲོག་གི་ཕྱིར་ཡང་སྡིག་པ་མི་བྱ་ཞིང་། །རྟག་ཏུ་དགེ་བའི་ཆོས་ལ་འབད་པར་བྱ། །ཞེས་གསུངས་པས་སོ། །དེ་ལྟར་ལས་འབྲས་ནི་ཆུད་མི་ཟ་བ་ཡིན་པས་ན། ལས་འབྲས་ནི་སངས་རྒྱས་དང་སེམས་ཅན་མཐོ་དམན་ཐམས་ཅད་ཀྱིས་བརྩི་དགོས་ཏེ། ཇོ་བོས། སྣང་བ་མ་མཐོ་ཧམ་པ་མ་ཆེ་རྟེན་འབྲེལ་འདི་ཤིན་ཏུ་ཞིབ། ཅེས་གསུངས་པ་ལྟར་ལས་འབྲས་ཀྱི་ཚུལ་མི་ཤེས་ཤིང་ལས་འབྲས་མ་བརྩིས་ན་ལྟ་བ་མཐོ་མཐོ་དང་ཆོས་ཟབ་ཟབ་ཅི་ལྟ་བུ་ཞིག་བཤད་ཀྱང་། དཔེར་ན་དགུན་དུས་འཁྱག་རོམ་གྱི་སྟེང་དུ་མཁར་བརྩིགས་པ་དེ་ཡུན་དུ་མི་བརྟན་པ་དང་མཚུངས་པས་ན་སྙིང་པོ་གང་ཡང་མེད་དེ། བཀའ་གདམས་ཁ་རག་པས། ལས་འབྲས་མ་བྱུང་བར་ཆོས་མཐོ་མཐོ་ལ་དགའ་བ་ནི་འཁྱག་པའི་སྟེང་དུ་མཁར་བརྩིགས་པ་དང་འདྲ། ཞེས་གསུངས་སོ། །ལས་འབྲས་ལ་ཡིད་ཆེས་ཡང་དག་ཅིག་རྒྱུད་ལ་སྐྱེས་ན། དེ་ནི་འཇིག་རྟེན་པའི་ཡང་དག་པའི་ལྟ་བ་ཡིན་པས་འདི་རྒྱུད་ལ་སྐྱེས་ན་བསྐལ་བ་སྟོང་ཚུན་ལ་ངན་འགྲོར་སྐྱེ་མི་དགོས་ཏེ།།ཇི་སྐད་དུ། འཇིག་རྟེན་པ་ཡི་ཡང་དག་ལྟ། །ཆེན་པོ་སུ་ལ་ཡོད་གྱུར་པ། །དེ་ནི་བསྐལ་བ་སྟོང་དག་ཏུ། །ངན་འགྲོར་འགྲོ་བར་མི་འགྱུར་རོ། །ཞེས་གསུངས་པས་སོ། །
\b
དེས་ན་ཡི་དམ་ལྷའི་ཞལ་གཟིགས་པ་བས་ཀྱང་ལས་འབྲས་ཡིད་ཆེས་ལ་བརྟན་པ་ཡང་དག་ཅིག་ཐོབ་ན་དེ་ཉིད་མཆོག་ཏུ་གྱུར་ ནིཔ་སྟེ། ཇོ་བོས། ཡི་དམ་གྱི་ལྷའི་ཞལ་མཐོང་བ་བས་ལས་རྒྱུ་འབྲས་ལ་ཡིད་ཆེས་བརྟན་པ་ཐོབ་ན་དེ་ནི་མཆོག ཅེས་གསུངས་སོ། །ལས་འབྲས་ཀྱི་ཚུལ་ཤིན་ཏུ་ཕྲ་མོ་དང་། སྐྱེ་བ་སྔ་ཕྱི་བརྒྱུད་རིམ་ཕྲ་བ་སོགས་དཔྱད་གསུམ་དག་པའི་ལུང་ལ་བརྟེན་དགོས་ཏེ། སངས་རྒྱས་ཁོ་ནའི་སྤྱོད་ཡུལ་ཡིན།རང་ཅག་གི་སྤྱོད་ཡུལ་དུ་མ་གྱུར་པའི་གསང་བ་ཟབ་མོ་ཡིན་པའི་ཕྱིར་ཏེ། ཇོ་བོའི་ཞལ་ནས། ནན་ཏན་ཟབ་པ་ལས་ཀྱང་འབྲས་བུ། །སྟོང་ཉིད་རིགས་པས་ཀྱང་ནི་གོ་རུང་། །ཞེས་དང༌། གཞན་ཡང་ཇི་སྐད་དུ། རྩ་ཤེས་ལས། སྟོང་ཉིད་རིགས་པས་ཀྱང་ནི་རྟོགས་སླ་སྟེ། །ཤིན་ཏུ་རྟོགས་དཀའ་རྒྱུ་འབྲས་ཟབ་མོའོ། །ཞེས་གསུངས་སོ། །
\b
དེས་ན་དུས་དང་གནས་སྐབས་ཐམས་ཅད་དུ་ལས་འབྲས་ལ་སེམས་པ་ནི་གལ་ཆེའོ། །དེའང་ལས་འབྲས་ལ་སྤྱིར་སེམས་པ་དང་། བྱེ་བྲག་ཏུ་སེམས་པ་གཉིས་ལས་དང་པོ་ལ་ནི། ལས་ངེས་པ་དང་། ལས་འཕེལ་བ། ལས་མ་བྱས་པ་དང་མི་འཕྲད་པ་དང་། བྱས་པ་ཆུད་མི་ཟ་བ་སྟེ་བཞིའོ། །གཉིས་པ་ལ་མི་དགེ་བའི་ལས་བཅུ་དང༌། དེའི་ལྡོག་ཕྱོགས་དགེ་བའི་ལས་བཅུ། དེ་དག་རེ་རེའི་འབྲས་བུ་ལའང་རྣམ་སྨིན་གྱི་འབྲས་བུ་དང་། རྒྱུ་མཐུན་གྱི་འབྲས་བུ། དབང་གི་འབྲས་བུ། སྐྱེས་བུའི་བྱེད་འབྲས་སོགས་མ་འདྲེས་པར་ཆུད་མི་ཟ་བར་མྱོང་དགོས་ཚུལ་ལ་ལེགས་པར་བསམས་ནས་ལས་འབྲས་ཡིད་ཆེས་ཀྱི་དད་པ་གལ་ཆེའོ། །དེ་ལྟར་སྲིད་པའི་སྡུག་བསྔལ་ལ་ཡང་ཡང་བསམ་ན་འཁོར་བ་ལ་ཞེན་ལོག་དང་ངེས་འབྱུང་། བྱམས་སྙིང་རྗེ་སོགས་སྐྱེ་ཞིང་། ལས་འབྲས་མི་བསླུ་བ་ལ་ཡང་ཡང་བསམ་ན་ལས་འབྲས་ཡིད་ཆེས་ཀྱི་དད་པའི་སྒོ་ནས་འཇུག་ལྡོག་བྱེད་ནུས་པ་དང་དེ་དག་ལ་ཞིབ་ཏུ་བསམ་པའི་ཕན་ཡོན་ཡིན་ནོ། །གོང་དུ་བཤད་པ་དེའི་ཕྱིར་ན་འཆི་བ་སྲོག་ལ་བབས་ཀྱང་དེང་ཕྱིན་ཆད་ནི་སྡིག་པའི་ལས་ལ་དུས་ནམ་ཡང་འཇུག་པར་མི་བྱེད་དོ་སྙམ་པའི་དམ་བཅའ་བརྟན་པོ་འགྱུར་བ་མེད་པར་བྱེད་རྒྱུ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་དཀར་ནག་གི་ལས་ལ་བླང་དོར་བྱེད་ཚུལ་གྱི་ལག་ལེན་ཡིན་ནོ། ། 
 \b
\v 11 ༈ གཉིས་པ་སྐྱེས་བུ་།འབྲིང་གི་ལམ་སྲིད་བདེ་ལ་མ་ཆགས་པར་ཐར་བ་དོན་དུ་གཉེར་བ་ནི། ཞེས་དེའང་འདོད་ཁམས་དང་གཟུགས་གཟུགས་མེད་དེ་ཁམས་གསུམ་མམ་སྲིད་གསུམ་གྱི་བདེ་བ་ཐམས་ཅད་ལ་སྙིང་པོ་ཏིལ་འབྲུ་ཙམ་ཡང་མེད་པར་མི་རྟག་ཅིང་མི་བརྟན་པའི་ཚུལ་ནི་རྩྭ་རྩེའི་སྟེང་དུ་བབས་པའི་ཆུ་ཐིག་ཕྲ་མོའི་ཟིལ་བ་བཞིན་དུ་ཡིན་ཏེ། རྒྱ་ཆེར་རོལ་པ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་བལྟ་དང་མཚུངས། །སྐྱེས་བུའི་ཚེ་སྲོག་ནམ་མཁའི་གློག་འདྲ་སྟེ། །རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། །ཞེས་དང་། ཀརྨ་གླིང་པས། སྣོད་ཀྱི་འཇིག་རྟེན་མི་རྟག་མེ་ཆུས་འཇིག །བཅུད་ཀྱི་སེམས་ཅན་མི་རྟག་ལུས་སེམས་བྲལ། །དབྱར་དགུན་སྟོན་དཔྱིད་ནམ་ཟླའི་དུས་མི་རྟག །ཅེས་དང་། དཔལ་སྤྲུལ་པས། ཕྱི་སྣོད་ཀྱི་འཇིག་རྟེན་གླིང་བཞི་གླིང་ཕྲན་བརྒྱད་ལྷུན་པོ་ཉི་ཟླ་དང་བཅས་པ་མི་རྟག་ཅིང་ མོའཇིག་དགོས་པ་དང༌། ནང་བཅུད་ཀྱི་སེམས་ཅན་སྲིད་པའི་རྩེ་མོ་ནས་མནར་མེད་པའི་བར་དུ་རྒྱུ་བ་ཐམས་ཅད་མི་རྟག་ཅིང་འཆི་དགོས། ཞེས་གསུངས་པ་ལྟར། སྲིད་པ་གསུམ་གྱི་ཟག་བཅས་ཀྱི་བདེ་འབྲས་ཐམས་ཅད་ཡུན་རིང་པོར་མི་བརྟན་པར་ནམ་ཕུག་གི་བུང་བ་ལྟ་བུ་དང་། སྙིང་པོ་མེད་པ་བྱིས་པའི་རྩེད་ཁང་ལྟ་བུ། བདེན་པར་མ་གྲུབ་པ་མདང་གསུམ་གྱི་རྨི་ལམ་ལྟ་བུ་ཡིན་པས་ན། མི་རྟག་ཅིང་མི་བརྟན་པར་སྐད་ཅིག་ཐེངས་ཅིག་ཡུད་ཙམ་ཞིག་གིས་འཇིག་པར་འགྱུར་བའི་ཆོས་ཅན་ཡིན་པས་ན། འཁོར་བའི་གནས་རིས་མཐོ་དམན་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་དང༌། སྡུག་བསྔལ་གྱི་ཡོ་ལང༌། སྡུག་བསྔལཾ་ གྱི་འཁྲུལ་འཁོར། མེ་མ་མུར་གྱི་འོབས། རལ་གྲི་ལོ་མའི་ཚལ་དང་སྤྲུལ་གདུག་པའི་ཚང་ལྟ་བུ་ཡིན་ཏེ། མདོ་ལས། འཁོར་བར་ཁབ་ཀྱི་རྩེ་ཙམ་ཡང་། །བདེ་བ་ནམ་ཡང་ཡོད་མ་ཡིན། །ཞེས་དང༌། བྱམས་པས། མི་གཙང་བ་ལ་དྲི་༈ ཞིམ་མེད། །འགྲོ་ལྔ་དག་ལ་བདེ་བ་མེད། །ཅེས་གསུངས་པས་སོ། །
\b
དེ་ལྟར་སྲིད་པ་མཐའ་དག་སྡུག་བསྔལ་དུ་ཤེས་ནས་དེ་ལ་སྐྱོ་བའི་སྒོ་ནས་སྲིད་པ་མཐའ་དག་འདོར་འདོད་ཀྱི་བློ་མ་སྐྱེས་ན་ཞི་བའི་ཐར་བ་ལ་དོན་གཉེར་མི་སྐྱེ་བས་ན། མཐོ་རིས་ཀྱི་ཟག་བཅས་འཕྲལ་སྣང་གི་བདེ་བ་ལ་མ་ཆགས་པ་ཞིག་དགོས་མ་གཏོགས་དེར་ཆགས་ན་སྲིད་པ་ལས་འདའ་མི་ནུས་ཏེ། མདོ་ལས།འཁོར་བར་ཆགས་པའི་ཡིད་དང་ལྡན་རྣམས་རྟག་ཏུ་འཁོར། །ཞེས་གསུངས་པ་ལྟར་མཐོ་རིས་རྣམ་གསུམ་ལ་ཆགས་ན་ཐར་བའི་གོ་འཕང་ཐོབ་པའི་དུས་མེད་དེ། བཞི་བརྒྱ་བ་ལས། གང་ལ་འདིར་སྐྱོ་ཡོད་མིན་པ། །དེ་ལ་ཞི་གུས་ག་ལ་ཡོད། །ཅེས་གསུངས་པ་དང༌། ཇོ་བོས། གྲོགས་དག་འཁོར་བའི་འདམ་རྫབ་འདི་ན་སྐྱིད་མེད་ཐར་བའི་སྐམ་སར་གཤེགས། །ཞེས་གསུངས་པས་ན། སྡོམ་པ་གསུམ་ལ་གནས་ཤིང་སྲུང་སྡོམ་ཐམས་ཅད་ལེགས་པར་དག་ནའང་འཁོར་བ་ཞེན་ལོག་གི་བློ་ཡང་།དག་ཅིག་མ་སྐྱེས་ན། དགེ་བ་གང་བསྒྲུབས་ཀྱང་འཁོར་བའི་གནས་ནས་ཐར་མི་ཐུབ་སྟེ། ཇོ་བོས། སྡོམ་པ་གསུམ་ལ་གནས་ཤིང་དག་ཀྱང་ཁམས་གསུམ་འཁོར་བ་ལས་ཡིད་མ་དབྱུང་ན་འཁོར་བའི་རྒྱུ་བྱེད། ཅེས་དང༌། བཀའ་གདམས་པ་པུ་ཏོ་བས། འོ་ཅག་འཁོར་བར་གཞལ་ཡས་ཁང་དུ་མཐོང་ན་དེར་འཁྱམ་པ་ལས་རྣམ་གྲོལ་ཐོབ་ཐབས་མེད། ཅེས་གསུངས་པས་ན་མཐོ་རིས་རྣམ་གསུམ་གྱི་འཕྲལ་སྣང་གི་བདེ་བ་ལ་ལོངས་སྤྱོད་ན་དེའི་འབྲས་བུ་ངན་སོང་གི་གནས་ནས་སྡུག་བསྔལ་མི་ཟད་པ་མྱོང་དགོས་པས་ན། མཁས་པ་རྣམས་ཀྱིས་ནི་མཐོ་རིས་རྣམ་གསུམ་གྱི་བདེ་སྐྱིད་ལའང་ངན་སོང་གསུམ་གྱི་སྡུག་བསྔལ་ཇི་ལྟ་བ་བཞིན་དུ་སྐྲག་འཇིགས་སྐྱེ་བ་ལ་འདྲ་བ་ཡིན་ཏེ། བཞི་བརྒྱ་བ་ལས། མཁས་པ་རྣམས་ལ་མཐོ་རིས་ཀྱང་། །དམྱལ་བ་དང་མཚུངས་འཇིགས་བསྐྱེད་འགྱུར། །ཞེས་པས་རང་ཅག་ཐེག་པ་ཆེན་པོའི་ལམ་དུ་ཞུགས་པ་རྣམས་ཀྱིས་ནི། སྐྱེས་བུ་ཆུང་ངུའི་སྐབས་ལྟར་ངན་སོང་གསུམ་གྱི་ཉེས་དམིགས་ལ་བསམ་པ་ཙམ་གྱིས་མི་ཆོག་གི སྲིད་པ་མཐའ་དག་མེ་འབར་བའི་འོབས་ལྟར་ཤེས་དགོས།
\b
དེ་ལྟར་ཤེས་ན་ཐར་བ་ལ་དོན་གཉེར་སྐྱེ་ཞིང་དེ་ལ་བརྟེན་ནས་མྱ་ངན་ལས་འདས་པའི་གོ་འཕང་ཡང་འཐོབ་སྟེ། ཚོམ་ལས། དེ་ལྟར་ཉེས་དམིགས་རྟོགས་གྱུར་ན། །མྱུར་དུ་མྱ་ངན་འདས་པ་ཐོབ། །ཅེས་སོ། །རྒྱུ་མཚན་དེའི་ཕྱིར་ན་ཐར་བ་དོན་གཉེར་གྱི་ངེས་འབྱུང་གི་བློ་སྐྱེ་བ་ལ། དང་པོ་སྡུག་བདེན་འཁོར་བའི་ཉེས་དམིགས་དང་། གཉིས་པ་ཀུན་འབྱུང་འཁོར་བའི་འཇུག་རིམ་ཤེས་དགོས་པས། དེའི་དང་པོ་ལ་དྲུག་ལས། སྤྱིར་འཁོར་།བའི་ཉེས་དམིགས་ནི་དགྲ་གཉེན་ལ་ངེས་པ་མེད་པ་དང་། ངོམས་མི་ཤེས་པ། ལུས་གྲངས་མེད་དོར་བ། ཡང་ཡང་ཉིང་མཚམས་སྦྱོར་བ།ཡང་ཡང་མཐོ་དམན་དུ་གྱུར་པ། གཅིག་པུ་གྲོགས་མེད་པ་དང་དྲུག་གོ །
\b
གཉིས་པ་ཀུན་འབྱུང་འཁོར་བའི་འཇུག་རིམ་བསམ་པ་ལ། སྲིད་པའི་སྡུག་བསྔལ་ཐམས་ཅད་ལས་ཀྱི་ཀུན་འབྱུང་གིས་བསྐྱེད་ལ། དེ་ཉོན་མོངས་པའི་ཀུན་འབྱུང་གིས་བསྐྱེད་ཅིང་ཉོན་མོངས་པ་ཐམས་ཅད་ཀྱི་རྩ་བ་བདག་ཏུ་ མིའཛིན་པ་ཡིན་པས་བདག་འཛིན་དེ་བཟློག་པའམ་འགོག་ནུས་ན་དེའི་བྲལ་འབྲས་ལ་འགོག་པའམ་ཐར་བ་ཞེས་བྱ་བ་དེ་མངོན་དུ་བྱེད་ཐུབ་པ་ཡིན།དེའང་ཐར་བ་ཞེས་པ་ནི་ལས་ཉོན་གྱི་འཆིང་བ་ལས་གྲོལ་བ་ལ་ཟེར། གྲོལ་བྱེད་ནི་ལམ་བསླབ་པ་གསུམ་གྱི་ཉམས་ལེན་ཡིན་ལ། དེའི་ནང་ནས་ཀྱང་སྲིད་པའི་རྩ་བ་བདག་འཛིན་ཟློག་བྱེད་ནི་བདག་མེད་རྟོགས་པའི་ཤེས་རབ་ཡིན་ལ་དེའང་ཏིང་ངེ་འཛིན་ལ་བརྟེན་དགོས་ཤིང་དེ་ལ་སོགས་པའི་ཡོན་ཏན་ཐམས་ཅད་ཀྱི་རྩ་བ་ནི་ཚུལ་ཁྲིམས་ཡིན་པས་དེ་ཉིད་ལེགས་པར་བསྲུང་བ་ནི་ཤིན་ཏུ་གལ་ཆེའོ། །
\b
དེ་ལྟར་འཁོར་བའི་ཉེས་དམིགས་ལེགས་པར་ཁུང་དུ་ཆུད་ནས་འཁོར་བ་ལ་ཞེན་པ་གཏང་ནས་ལོག་ན་འཁོར་བ་འདི་སྤང་སླ་ལ་ཐར་བ་བསྒྲུབ་ཀྱང་སླ་སྟེ། བཀའ་གདམས་པ་པུ་ཏོ་བས། ཁྱེད་ཀྱིས་འཁོར་བའི་ཉེས་དམིགས་སྒོམས་དང་འཁོར་བ་སྤང་དཀའ་རྒྱུ་མེད། ཐར་བ་བསྒྲུབ་དཀའ་རྒྱུ་མེད་ཅེས་དང་། བཀའ་གདམས་པ་སྨྱུག་རུམ་པས། ངེས་པར་ལེགས་པའི་བྱང་ཆུབ་ཐོབ་པར་འདོད་པས་འཁོར་བ་ལ་བཙོན་རའི་འདུ་ཤེས་བསྐྱེད་པར་བྱའོ། །ཞེས་དང༌། འཁོར་བ་ལ་ཡིད་དབྱུང་བའི་བློ་རྣལ་མ་ཞིག་སྐྱེས་ན་མེ་ལྕགས་རྣོན་པོ་དང་སྤྲ་བ་སྐམ་པོ་འཕྲད་པ་བཞིན་རྣམ་པར་གྲོལ་བ་ལ་ཚེགས་མེད་པ་འོང་སྟེ་མྱུར་དུ་སྲིད་པ་གསུམ་ལས་ཐར་བར་འགྱུར། ཞེས་གསུངས་སོ། །དེས་ན་ད་ལྟ་མི་ཁོམ་པའི་གནས་བརྒྱད་དུ་མ་སྐྱེས་པར་རྟེན་ཁྱད་པར་ཅན་ཐོབ་པའི་དུས་འདིར་སྔོན་གྱི་བཀའ་གདམས་པ་རྣམས་ཀྱི་རྗེས་སུ་འབྲང་སྟེ། ལུས་ངག་ཡིད་གསུམ་སྟོབས་ཤུགས་གཅིག་བསྡུས་བྱས་ཏེ། འཁོར་བའི་རྩ་བ་གཅོད་ཐབས་བྱེད་དགོས། 
\b
དེ་ལྟར་མ་བྱས་ན་ཐོག་མེད་ནས་བཟུང་འཁོར་བར་འཁྱམས་པ་ལ་སྲིད་རྩ་བཟློག་མ་ནུས་ལ། ད་དུང་དེ་ལྟར་རང་འདུག་ན་ཕྱིན་ཆད་ཀྱང་འཁོར་བ་མཐའ་མེད་བར་དུ་འཁྱམ་རྒྱུ་ལས་གཞན་མེད་དེ། བཀའ་གདམས་བེའུ་བུམ་ལས། སྔར་དེ་ཙམ་ཞིག་འཁྱམས་པ་ལས་རང་ལོག་མ་བྱུང་ན། ཕྱིན་ཆད་ཀྱང་རང་ལོག་མི་འོང་བས་བཟློག་དགོས། ཟློག་པའི་དུས་ད་རེས་དལ་འབྱོར་ཐོབ་པའི་དུས་ཡིན། །ཞེས་གསུངས་སོ། །དེས་ན་དུས་ནམ་ཡང་མི་འགྱུར་བ་རྟག་བརྟན་གཡུང་དྲུང་གི་ངོ་བོར་གནས་པ་ནི། གྲོལ་བ་ཐར་བའི་གོ་འཕང་མཆོག་ཡིན་པས་ན། དེ་དོན་དུ་གཉེར་བའི་ངེས་འབྱུང་གི་བསཾམ་པོ་ཁྱད་པར་ཅན་གྱིས་ཟིན་པའི་སྒོ་ནས་ཐེག་ཆེན་གྱི་ལམ་ལ་སྦྱོར་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་རྣམ་གྲོལ་དོན་གཉེར་གྱི་བློ་བསྐྱེད་ཚུལ་གྱི་ལག་ལེན་ཡིན་ནོ། ། 
\b
\v 12 ༈ གསུམ་པ་སྐྱེས་བུ་ཆེན་པོའི་ལམ་སྟོང་ཉིད་སྙིང་རྗེ་ཟུང་འཇུག་ཏུ་བསྒོམས་པས་སྲིད་ཞིའི་མཐའ་ལས་གྲོལ་བར་བསྟན་པ་ལ། བསམ་པ་བྱང་ཆུབ་མཆོག་ཏུ་སེམས་བསྐྱེད་པ་དང༌། སྦྱོར་བ་བྱང་ཆུབ་ཀྱི་ །སེམས་གཉིས་བསྒོམ་པ། དེ་དག་གི་བསླབ་བྱ་ལ་བསླབ་པ་དང་གསུམ་ལས། དང་པོ་ནི། ཞེས་དང་མངོན་རྟོགས་རྒྱན་ལས། སེམས་བསྐྱེད་པ་ནི་གཞན་དོན་ཕྱིར། །ཡང་དག་རྫོགས་པའི་བྱང་ཆུབ་འདོད། །ཅེས་གསུངས་པ་ལྟར་དམིགས་པ་རྒྱ་ཆེན་པོ་སེམས་ཅན་ཐམས་ཅད་ལ་དམིགས་པ་དང་། རྣམ་པ་རྒྱ་ཆེ་བ་རྫོགས་བྱང་གི་གོ་འཕང་དོན་དུ་གཉེར་བས་ན། དོན་གཉིས་སམ་ཟུར་གཉིས་དང་ལྡན་པ་ཞིག་གི་སྟེང་ནས་འཇོག་དགོས། སེམས་བསྐྱེད་ཀྱི་ངོ་བོ་ནི་ཐབས་ཀྱི་གཙོ་བོ་སྙིང་རྗེ་ཆེན་པོ་དང་བྱང་ཆུབ་ཀྱི་སེམས། ཤེས་རབ་ཀྱི་གཙོ་བོ་སྟོང་ཉིད་རྟོགས་པའི་ཤེས་རབ་ཐབས་ཤེས་རྫོགས་པར་ཚང་པ་དེའོ། དེ་ལྟར་དབུ་མ་སྙིང་པོ་ལས། །བྱམས་པ་དང་སྙིང་རྗེ་དང༌། །ཤེས་རབ་ཆེན་པོས་བརྒྱན་པ་ཡི། །སངས་རྒྱས་ས་བོན་བྱང་ཆུབ་སེམས། །དེ་ཕྱིར་མཁས་པས་དེ་མི་གཏོང་། །ཞེས་སོ། །
\b
དེ་ལྟ་བུའི་བྱང་ཆུབ་ཀྱི་སེམས་དེ་ལ་ཇི་ལྟར་བློ་སྦྱོང་ཚུལ་ལ། གཞན་དོན་དོན་གཉེར་དང་། བྱང་ཆུབ་དོན་གཉེར་ལ་བློ་སྦྱོང་ཚུལ་གཉིས་ལས་སྔ་མ་ལ་ཇོ་བོ་རྗེའི་གདམས་པ་ལས་འབྱུང་བ་ལྟར་ན། མར་ཤེས་དྲིན་དྲན་སོགས་རྒྱུ་འབྲས་མན་ངག་བདུན་ལ་རིམ་གྱིས་བློ་སྦྱོང་དགོས་ལ། རྒྱལ་སྲས་ཆེན་པོ་ཞི་བ་ལྷས་མན་ངག་ལྟར་ ན་བདག་གཞན་བརྗེ་བའི་སྒོ་ནས་བློ་སྦྱོང་བར་གསུངས་ཏེ། འོག་ཏུ་འཆད་དོ། །དེས་ན་འདིར་ནི་ལུགས་གཉིས་ཀའི་སྐབས་སུ་གལ་ཆེ་བ་བྱམས་དང་སྙིང་རྗེའི་སྒོ་ནས་བློ་སྦྱོང་ཚུལ་བཤད་ན། དེ་ལ་སྤྱིར་བྱམས་པ་ནི་གང་བདེ་བ་དང་མི་ལྡན་པའི་སེམས་ཅན་གང་རུང་ལ་དམིགས་ནས་དེ་བདེ་བ་དང་ལྡན་པར་འདོད་པ་ཡིན་ལ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དགེ་བ་དང་ལྡན་པར་འདོད་པ་ནི་བྱམས་པ་ཆེན་པོའོ། །
\b
སྙིང་རྗེ་ནི་གང་སྡུག་བསྔལ་ཅི་རིགས་པས་མནར་བའི་སེམས་ཅན་ཞིག་ལ་དམིགས་ནས་དེ་སྡུག་བསྔལ་དང་བྲལ་བར་འདོད་པ་དེ་ཡིན་ལ། སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་མི་དགེ་བ་དང་བྲལ་བར་འདོད་པ་ནི་སྙིང་རྗེ་ཆེན་པོའོ། །འདི་ནི་སེམས་ཅན་རྣམས་སྡུག་བསྔལ་གྱིས་མནར་ཚུལ་བསམ་པ་སྟེ། རང་སྡུག་བསྔལ་གྱིས་མནར་བར་བསམ་ན་ངེས་འབྱུང་སྐྱེ་བ་བཞིན་དུ། གཞན་སྡུག་བསྔལ་གྱིས་མནར་ཚུལ་ལ་བསམ་ན་སྙིང་རྗེ་སྐྱེའོ། །སྙིང་རྗེ་ཆེན་པོ་ནི་ཐེག་ཆེན་ལམ་གྱི་རྩ་བ་དང༌། བྱང་ཆུབ་ཆེན་པོའི་གོ་འཕང་བསྒྲུབ་པ་ལ་ཐོག་མཐའ་བར་གསུམ་དུ་མེད་ཐབས་མེད་པ་ཡིན་ནོ། །དེ་ལྟར་སེམས་ཅན་ཐམས་ཅད་བདེ་བ་དང་ལྡན་པ་དང་། སྡུག་བསྔལ་དང་བྲལ་བ་ཞིག་བདག་གིས་བྱའོ་སྙམ་ནས་གཞན་དོན་ཁུར་ཁྱེར་གྱི་བློ་དེ་ལ་ནི་ལྷག་བསམ་ཞེས་གསུངས་ཤིང་། དེས་དྲངས་པའམ་དེ་ལ་བརྟེན་ནས་བྱང་ཆུབ་སེམས་ཀྱི་དངོས་གཞི་སྐྱེ་བ་ཡིན་ནོ། ། གཉིས་པ་བྱང་ཆུབ་དོན་གཉེར་ལ་བློ་སྦྱོང་བ་ནི། གཞན་དོན་སྒྲུབ་པ་ལ་བྱང་ཆུབ་ཆེན་པོ་དགོས་པར་མཐོང་ནས་དེ་ཉིད་སྙིང་ཐག་པ་ནས་དོན་དུ་གཉེར་བའི་སྒོ་ནས་འཐོབ་འདོད་སྐྱེད་པའོ། །
\b
གཞན་ཡང་ཇོ་བོས། བྱམས་དང་སྙིང་རྗེ་བསྒོམ་བྱ་ཞིང༌། །བྱང་ཆུབ་སེམས་ནི་བསྟེན་པར་བྱ། །ཞེས་དང༌ ། སྙིང་ རྗེ་ ཆེན་ པོ་ དང༌ འབྲེལ་བའི། །བྱང་ཆུབ་སེམས་ནི་མཆོག་ཏུ་བསྔགས། །ཞེས་གསུངས་ཤིང༌། ཇོ་བོ་རྗེས་རྒྱ་གར་རྡོ་རྗེ་གདན་དུ་སྐོར་བ་མཛད་སྐབས་སུ། སྒྲོལ་མ་དང་ཁྲོ་གཉེར་ཅན་གྱི་སྤྲུལ་བའི་བུད་མེད་རྒན་གཞོན་གཉིས་གྱིས་དྲིས་ལན་མཛད་པ་ལས། མྱུར་དུ་འཚང་རྒྱ་བར་འདོད་པས་བྱམས་སྙིང་རྗེ་བྱང་ཆུབ་ཀྱི་སེམས་སྦྱོངས་ཤིག་ཅེས་གསུངས་པས། ཁོང་གི་ཐུགས་ལ་ངེས་ཤེས་འཁྲུངས་པ་སོགས་ཀྱི་ལོ་རྒྱུས་རྣམ་ཐར་ན་མང་ངོ༌། །
\b
གཞན་ཡང་རྣལ་འབྱོར་བ་ཕྱག་ཁྲི་མཆོག་ལ་ཇོ་བོས་གདམས་པ། དུས་དེ་རིང་ནས་བཟུང་མིང་ཡིད་ལ་མ་བྱེད། རུས་ཡིད་ལ་མ་བྱེད། ཡུལ་ཡིད་ལ་མ་བྱེད་པར་བྱམས་དང་སྙིང་རྗེ་བྱང་ཆུབ་ཀྱི་སེམས་འབའ་ཞིག་སྒོམས་གསུངས། དེར་ཁོང་གིས་དེ་བཞིན་མཛད་པས་ལོ་ལྔ་ནས་མཆོག་གི་དངོས་གྲུབ་ཐོབ་པར་གསུངས། འབྲོམ་སྟོན་པས། བྱམས་སྙིང་རྗེ་མང་དུ་སྒོམས་ལ་བྱང་ཆུབ་ཀྱི་སེམས་བརྟན་པར་བྱ། །ཞེས་དང་། བྱམས་སྙིང་རྗེ་བྱང་ཆུབ་ཀྱི་སེམས་ནི་རང་གཞན་གཉིས་ཀའི་དོན་ཆེན་པོ་འགྲུབ་པའི་རྒྱུ་ཡིན་གསུངས་ཞིང་། རྣལ་འབྱོར་ཆེན་པོ་ལ།ཁྱོད་ལ་རྣ་རྩར་རྔ་བོ་ཆེ་བརྡུངས་ཡང་མི་ཤིགས་པའི་སྒོམ་ཡོད་ཀྱང༌། བྱམས་སྙིང་རྗེ་བྱང་ཆུབ་ཀྱི་སེམས་མེད་ན་ཉིན་མཚན་དུ་བཤགས་པ་བྱ་དགོས་པའི་སར་སྐྱེ་བ་ཡིན་ཞེས་གསུངས། དགེ་བཤེས་དགོན་པ་པས། ཐམས་ཅད་མཁྱེན་པའི་རྩ་བ་མཆོག་ཚོགས་གཉིས་ལ་ཐུག ཚོགས་གཉིས་ཀྱི་རྩ་བ་བྱང་ཆུབ་ཀྱི་སེམས་ལ་ཐུག བྱང་ཆུབ་སེམས་ཀྱི་རྩ་བ་སྙིང་རྗེ་ལ་ཐུག ཅེས་གསུངས་སོ། །
\b
གཞན་ཡང་མདོ་ལས། སངས་རྒྱས་ཀྱི་གོ་འཕང་ཐོབ་པར་འདོད་པ་རྣམས་ཀྱིས་ཆོས་མང་པོ་ལ་བསླབ་པར་མི་བྱའོ། །ཆོས་གཅིག་ལ་བསླབ་པར་བྱའོ། །གཅིག་གང་ཞེ་ན་སྙིང་རྗེ་ཆེན་པོའོ། །ཞེས་གསུངས་སོ། །བཀའ་གདམས་པ་པུ་ཏོ་བའི་དཔེ་ཆོས་ལས། སྒོ་གསུམ་གྱི་བྱ་བ་ཅི་དང་ཅི་བྱེད་པ་ཐམས་ཅད་དུ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱིས་བྱེད་ཅིང་སྦྱངས། ཞེས་དང༌། སྔར་རྒན་མོ་ཞིག་གིས། པུ་ཏོ་བ་ལ་འདི་སྐད་ཞུས། བྱམས་པ་བསྒོམ་པ་དེ་ཇི་ལྟ་བུ་ལ་ཟེར་ཞུས་པས། པུ་ཏོ་བའི་ཞལ་ནས། ཁྱོད་ཀྱི་བུ་ཐོ་ལེ་གྲང་ལ་སྙིང་དུ་སྡུག་ཅིང་གཅེས་པར་འཛིན་པ་ལྟར་ཐམས་ཅད་ལ་དེ་བཞིན་བྱེད་པ་དེ་ཡིན།ཞེས་གསུངས་པས། མོ་ན་རེ་ཨ་པ་པ་དེ་ནི་ཉི་མ་བརྒྱར་བསྒོམས་ཀྱང་མི་འོང་ཟེར། དེ་མོས་གོ་བ་ཡིན་གསུངས། འད་གཙོ་བོ་ཡིད་འོང་གི་བྱམས་པ་བསྟན་སྙམ་མོ། །དེ་བཞིན་དུ་སྙིང་རྗེའང་། སྔོན་ཁམས་པ་འཇམ་དཔལ་ཞེས་བྱ་བའི་རྐང་ནད་པ་ཞིག་ལ་འབྲོམ་སྟོན་པས་འདི་སྐད་གསུངས། །ད་ལྟ་ཁྱོད་ཀྱི་མ་རྒན་གྱི་རྐང་བའི་ཉ་གདོང་ལ་ཁྱི་བཙན་པོ་ཞིག་གིས་རྨུག་གིན་འདུག རོགས་ཀྱང་སུ་མི་འདུག་བྱས་ན། ཁྱོད་རང་གི་རྐང་བ་ན་བ་རང་ཡང་མི་དྲན་པར་སྡུག་རྒན་མ་དེ་ཅི་བྱེད་ཟེར་ནས་འཐིང་ཁྱེར་ལིང་ངེ་ཆ་ངེས། དེ་བཞིན་དུ་སེམས་ཅན་ལ་རང་གི་མ་ཡིན་པའི་བློ་བཅོས་མིན་ ཞིག་སྐྱེས་ན་སེམས་ཅན་གྱི་སྡུག་བསྔལ་མཐོང་ཚེ་ཤས་མི་བཟོད་པ་འོང་གསུངས། 
\b
དེ་བཞིན་དུ་སེམས་བསྐྱེད་ཀྱང༌། སྔོན་ཞང་མོན་ཁྱི་འབྲུག་ཅེས་བྱ་བ་དེས་པུ་ཏོ་བ་ལ་ཞུས་པ། ཇོ་བོ་སེམས་བསྐྱེད་བྱ་བ་དེ་ཅི་འདྲ་ཞིག་ལ་ཟེར་ཞེས་དྲིས་པས། པུ་ཏོ་བས། སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྒྲལ་ནས་སངས་རྒྱས་ཀྱི་ས་ལ་འགོད་པ་ཞིག་ལ་ཟེར་གསུངས་པས། ཁོ་ན་རེ། ཨ་ཙ་མ་དེ་ལ་སྙིང་ཁམས་རེ་ཆེ་དགོས་པར་སྣང་ཟེར། དེའང་ཁོས་གོ་བ་ཡིན་སྐད་དོ། །དེས་ན་འོ་སྐོལ་རྣམས་ཀྱི་བྱང་ཆུབ་མཆོག་ཏུ་སེམས་བསྐྱེད་ནས།སེམས་ཅན་རྣམས་ཀྱི་དོན་དངོས་སུ་སྒྲུབ་སྐབས་སྙིང་ཁམས་བསྐྱེད་དགོས་སོ། །བཀའ་གདམས་པ་རིན་ཆེན་སྣང་བས། གཞན་ཕན་གྱི་བློ་དང་བྲལ་ན། །སྨོན་འཇུག་གི་སྡོམ་པ་མི་སྐྱེ་ཞིང་། །ཐེག་ཆེན་གྱི་ཆོས་ལ་མི་དབང་བས། །བྱམས་དང་སྙིང་རྗེ་འདི་གལ་རེ་ཆེ། །ཞེས་གསུངས་སོ། །
\b
དེའང་འཁོར་བ་ཐོག་མ་མེད་པའི་དུས་ནས་ཐ་མ་ད་ལ་ཐུག་གི་བར་དུ། མ་རྒན་མཁའ་ཁྱབ་ཀྱི་སེམས་ཅན་འདི་རྣམས་རང་གི་ཕ་མར་མ་གྱུར་པ་གཅིག་ཀྱང་མེད་པ་དང༌། ཕ་མར་གྱུར་བའི་སྐབས་སུ་ནི་ད་ལྟའི་ཕ་མ་བཞིན་དུ་བདག་ལ་ཤིན་ཏུ་བརྩེ་བ་ཆེན་པོས་རང་གི་སྲོག་ལས་ཀྱང་གཅེས་ཤིང་ཕངས་བར་བྱས་ཏེ། དྲིན་ཆེན་པོས་ཡང་ཡང་སྐྱོང་བར་བྱེད་པའི་དྲིན་ཅན་གྱི་མ་རྒན་རིགས་དྲུག་གི་སེམས་ཅན་འདི་རྣམས། སྤྱིར་འཁོར་བའི་སྡུག་བསྔལ་དང༌། བྱེ་བྲག་ཏུ་ངན་སོང་གསུམ་གྱི་སྡུག་བསྔལ་གྱི་མུན་ཀློང་ནས་ཐར་ཐབས་གང་ཡང་མ་རྙེད་པ་ཡིན་པས་ན། དེ་ལ་ཅི་ཡང་མི་སེམས་པར་མ་དྲིན་མོ་ཆེ་འདི་རྣམས་སྡུག་བསྔལ་གྱི་ནང་དུ་བཞག་ཏེ། རང་གཅིག་པུའི་དོན་དུ་མཐོ་རིས་ཀྱི་བདེ་བ་དོན་དུ་གཉེར་བ་དང་། དེར་མ་ཟད་ཉན་རང་དགྲ་བཅོམ་པ་གཉིས་ཀྱི་གོ་འཕང་ལྟ་བུའི་ཐར་བ་དེས་ཀྱང་ཅི་ཞིག་བྱ་སྟེ། དཔེར་ན་མ་རྒན་མོ་སྡུག་བསྔལ་གྱི་མེ་དཔུང་ནང་དུ་བཞག་ནས་རང་ཉིད་དགའ་སྟོན་གྱི་ཡོ་ལང་ལ་རོལ་ནས་བསྡད་ན། དེ་ནི་མི་གློ་མེད་དང་ཁྲེལ་མེད་སྐྱེས་བུ་ཆེན་པོ་རྣམས་ཀྱིས་སྨད་པའི་གནས་ཡིན་པ་དང་། འཕྱ་བཞད་བྱེད་པའི་གནས་དང༌། ཐེག་ཆེན་ལམ་གྱི་གོལ་ས་ཆེན་པོ་ཡིན་ནོ། །
\b
རྒྱུ་མཚན་དེའི་ཕྱིར་ན་མ་རྒན་མཐུའ་ཡས་པའི་སེམས་ཅན་འདི་རྣམས་སྤྱིར་འཁོར་བའི་སྡུག་བསྔལ་དང་། བྱེ་བྲག་ཏུ་ངན་སོང་གསུམ་གྱི་སྡུག་བསྔལ་ལས་བསྒྲལ་ཏེ། བླ་ན་མེད་པ་རྫོགས་པའི་སངས་རྒྱས་ཀྱི་ས་ལ་བདག་གཅིག་པུའི་སྟོབས་ལ་བརྟེན་ནས་འགོད་པར་བྱ་བའི་ཕྱིར་དུ། སྔོན་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཇི་ལྟར་ཐུགས་བསྐྱེད་པ་བཞིན་དུ་བདག་གིས་ཀྱང་བྱང་ཆུབ་མཆོག་ཏུ་སེམས་བསྐྱེད་པར་བྱའོ་སྙམ་དུ་བྱམས་སྙིང་རྗེ་སྔོན་དུ་བཏང་ནས་སེམས་བསྐྱེད་པ་ནི། རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཆེན་པོར་སེམས་བསྐྱེད་ཚུལ་གྱི་ལག་ལེན་ཡིན་ནོ། །ཞེས་སོ། །བྱང་ཆུབ་ཀྱི་སེམས་ནི་གཉིས་ཏེ་སྤྱོད་འཇུག་ལས། །བྱང་ཆུབ་སེམས་དེ་མདོར་བསྡུ་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །
\b
ཞེས་གསུངས་པ་ལྟར་སྨོན་པ་སེམས་བསྐྱེད་དང་། འཇུག་པ་སེམས་བསྐྱེད་གཉིས་ཡོད་ལ། དེ་གཉིས་ཀྱི་ཁྱད་པར་ནི། དེ་ཉིད་ལས། འགྲོ་བར་འདོད་ ཁོདང་འགྲོ་བ་ཡི། །བྱེ་བྲག་ཇི་བཞིན་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱོས། །ཞེས་སོགས་གསུངས་པ་ལྟར་རོ། །དེའང་ཐེག་ཆེན་མདོ་སྔགས་ལམ་གྱི་འཇུག་སྒོ་ནི་བྱང་ཆུབ་ཀྱི་སེམས་ཡིན་ལ། ཐེག་ཆེན་གྱི་གྲངས་སུ་ཚུད་མི་ཚུད་ནི་སེམས་།བསྐྱེད་དེ་ཡོད་མེད་ཀྱི་རྗེས་སུ་འགྲོ་ལྡོག་བྱེད་དོ། །བྱང་ཆུབ་སེམས་སྐྱེས་གྱུར་ན་སྐད་ཅིག་གིས། །ཞེས་སོགས་དང༌། དེ་རིང་སངས་རྒྱས་རིགས་སུ་སྐྱེས། །སོགས་དེས་ན་བྱང་ཆུབ་སེམས་ཀྱི་རྩིས་ཟིན་ན་དུད་འགྲོ་གཅིག་ལ་ཟན་ཁམ་གཅིག་བྱིན་པའང་བྱང་སེམས་ཀྱི་སྤྱོད་པའི་གྲངས་སུ་འགྲོ་ལ། དེས་མ་ཟིན་ན་ནི་སྟོང་གསུམ་གྱི་སྟོང་ཆེན་པོ་རིན་པོ་ཆེ་སྣ་བདུན་གྱིས་བཀང་སྟེ་བྱིན་ཡང་དེ་ནི་འཇིག་རྟེན་པའི་སྦྱིན་པ་ཙམ་ལས། །བྱང་སེམས་ཀྱི་འཇིག་རྟེན་ལས་འདས་པའི་ཕར་ཕྱིན་གྱི་གྲངས་སུ་མི་འགྲོའོ། །དེས་ཚུལ་ཁྲིམས་སོགས་གཞན་ལའང་ཤེས་པར་བྱའོ། །བྱང་ཆུབ་སེམས་ཀྱི་ཕན་ཡོན་རྒྱས་པར་སྡོང་བོ་བཀོད་པའི་མདོ་དང༌། སྤྱོད་འཇུག་སོགས་ལས་ཤེས་པར་བྱའོ། །
མདོར་བསྡུ་ན་དཔལ་བྱིན་གྱིས་ཞུས་པའི་།མདོ་ལས། བྱང་ཆུབ་སེམས་ཀྱི་བསོད་ནམས་གང་། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་ཡང་། །དེ་ནི་དེ་ལས་ལྷག་པར་འགྱུར། །ཞེས་སོ། ། 
\b
\v 13 ༈ གཉིས་པ་སྦྱོར་བ་བྱང་ཆུབ་ཀྱི་སེམས་བསྒོམ་པ་ལའང་ཀུན་རྫོབ་བྱང་སེམས་བསྒོམ་པ་དང་། དོན་དམ་བྱང་སེམས་བསྒོམ་པ་གཉིས་ལས།དང་པོ་ལའང་མཉམ་བཞག་ཏུ་བདག་གཞན་བརྗེ་བ་བསྒོམ་པ་དང༌། རྗེས་ཐོབ་ཏུ་རྐྱེན་ངན་ལམ་འཁྱེར་བསྒོམ་པ་དང་གཉིས་ལས། དང་པོ་ནི། ཞེས་དེའང་བདག་གཞན་བརྗེ་བ་བསྒོམ་པ་ན། སྤྱོད་འཇུག་ལས། གང་ཞིག་བདག་དང་གཞན་རྣམས་ནི། །མྱུར་དུ་བསྐྱབ་པར་འདོད་པ་དེས། །བདག་དེ་གཞན་དུ་བརྗེ་བར་བྱ། །གསང་བའི་དམ་པ་སྤྱོད་པར་བྱ། །ཞེས་དང་། མང་དུ་བཤད་ལྟ་ཅི་ཞིག་དགོས། །བྱིས་པས་རང་གི་དོན་བྱེད་ཅིང༌། །ཐུབ་པས་གཞན་གྱིས་དོན་མཛད་པ། །འདི་གཉིས་ཀྱི་ནི་ཁྱད་པར་ལྟོས། །ཞེས་གསུངས་པ་ལྟར་དུ་བློ་མ་སྦྱངས་པའི་བླུན་པོ་བྱིས་པ་རྣམས་ཀྱིས་ནི། རང་དོན་ཁོ་ན་གཉེར་ཚེ་གཞན་དོན་འགྲུབ་པ་ལྟ་ཞོག རང་དོན་ཡང་མ་འགྲུབ་པར་ད་དུང་འཁོར་བའི་གནས་འདིར་འདུག་པ་ལ་ལྟོས་དང༌། ཐུབ་པ་རྣམས་ཀྱིས་གཞན་དོན་ཁོ་ན་གཉེར་ཚེ། གཞན་དོན་དངོས་སུ་འགྲུབ་ཅིང་རང་དོན་དུ་སངས་རྒྱས་ཞོར་ལ་འགྲུབ་པ་ཡིན་ནོ། །
\b
དེས་ན་རང་གཞན་སྲིད་ཞིའི་འཇིགས་པ་ལས་སྐྱོབ་།པར་འདོད་པ་རྣམས་ཀྱིས་བདག་གཞན་བརྗེ་དགོས་ཏེ། འཇིག་རྟེན་ཁམས་ཀྱི་བདེ་སྐྱིད་ཐམས་ཅད་གཞན་དོན་བསྒྲུབ་པ་ལས་བྱུང་བ་དང་། སྡུག་།བསྔལ་མ་ལུས་པ་བདག་རང་དོན་ཡིད་བྱེད་ཀྱི་བློ་ངན་ལས་བྱུང་བ་ཡིན་ཞེས་ཞི་བ་ལྷས། འཇིག་རྟེན་བདེ་བ་ཇི་རྙེད་པ། །དེ་ཀུན་གཞན་བདེ་འདོད་ལས་བྱུང་། །འཇིག་རྟེན་སྡུག་བསྔལ་ཇི་རྙེད་པ། །དེ་ཀུན་རང་བདེ་འདོད་ལས་བྱུང་། །ཞེས་གསུངས་པས་སོ། །དེ་ལྟར་བདག་གཞན་བརྗེ་བ་བྱང་ཆུབ་ཀྱི་སེམས་ལ་བརྟེན་ན་བདག་གཞན་གཉིས་ཀ་སངས་རྒྱས་ཀྱི་གོ་འཕང་ཐོབ་པ་ཡིན་གྱི། དེ་ལས་གཞན་དུ་བདག་གཅེས་པར་འཛིན་པ་དང་།གཞན་ཡལ་བར་དོར་བས་ནི་སྔར་ཡང་བདག་གིས་འཁོར་བ་དང་ངན་སོང་གི་སྡུག་བསྔལ་མྱོང་དགོས་ཐུག་པའི་རྩ་བའང་དེ་ལས་བྱུང་བར་མ་ཟད།ཕྱིན་ཆད་ཀྱང་དེ་བཞིན་ཡིན་ཏེ། སྤྱོད་འཇུག་ལས། བདག་བདེ་གཞན་གྱི་སྡུག་བསྔལ་དག །ཡང་དག་བརྗེ་བར་མ་བྱས་ན། །སངས་རྒྱས་ཉིད་དུ་མི་འགྲུབ་པས། །འཁོར་བ་ན་ཡང་བདེ་བ་མེད། །ཅེས་གསུངས་པ་དང་ལུང་འདིའི་ཤུགས་ལ་བདག་གཞན་བརྗེས་པའི་ཕན་ཡོན་ཡང་།བསྟན་ཏོ། །
\b
དེའང་རང་གཞན་སེམས་ཅན་ཐམས་ཅད་ཐོག་མ་མེད་པའི་འཁོར་བ་ན་འཁོར་བའི་ཚེ་ན་ཕྱིར་འཁོར་བའི་སྡུག་བསྔལ་དང༌། བྱེ་བྲག་ཏུ་ངན་སོང་གསུམ་གྱི་སྡུག་བསྔལ་ཏེ། མདོར་ན་སྡུག་བསྔལ་ཆེ་ཆུང་ཇི་རྙེད་ཅིག་ཡོད་པ་དེ་ཀུན་མ་ལུས་པ་འདི་དག་གང་ལ་བརྟེན་ནས་བྱུང་བ་ཡིན་ཞེ་ན། བདག་གཅེས་འཛིན་གྱི་དབང་གིས་བདག་ལ་གནས་སྐབས་ཀྱི་བདེ་བ་ཟས་གོས་ལོངས་སྤྱོད་དང༌། རྙེད་པ་བཀུར་སྟི་སོགས་འཇིག་རྟེན་ཆོས་བརྒྱད་ལ་ཞེན་ནས་རང་ལ་བདེ་སྐྱིད་འདོད་པ་ལས་བྱུང་ཞིང་བདག་གིས་བདེ་སྐྱིད་བསྒྲུབས་པའི་འབྲས་བུ་ཚེ་འདིར་ལོག་འཚོ་ལ་བརྟེན་ནས་འཕྲལ་སྣང་གི་བདེ་བ་ཅུང་ཟད་རེ་རྙེད་ཐབས་ཙམ་བྱུང་ཡང་། དེའི་འབྲས་བུ་ནི་ཚེ་ཕྱི་མར་བསྐལ་ཆེན་མང་པོར་སྡུག་བསྔལ་དཔག་ཏུ་མེད་པ་མྱོང་བ་ལས་ཕན་བདེའི་འབྲས་བུ་ནི་སྤུ་ཙམ་ཡང་མེད་དོ། །
\b
འོ་ན་དེ་ལྟར་ན་མཐར་ཐུག་གི་བདེ་བ་རྫོགས་པའི་སངས་རྒྱས་ཀྱི་གོ་འཕང་དེ་ཉིད་གང་ ཁྲིལ་བརྟེན་ནས་བྱུང་ན། དམིགས་པ་རྒྱ་ཆེན་པོ་གཞན་མཁའ་ཁྱབ་ཀྱི་སེམས་ཅན་ལ་དམིགས་ནས། རྣམ་པ་རྒྱ་ཆེ་བ་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་ལ་འགོད་པར་འདོད་པའི་གཞན་ཕན་གྱི་སེམས་ལས་འཁྲུངས་པ་ཡིན་ནོ། །དེས་ན་འཁོར་བ་ཐོག་མེད་ནས་ད་བར་དུ་བདོག་གིས་རང་དོན་ཡིད་བྱེད་ཀྱི་བློ་ངན་ལ་བརྟེན་ནས་ཚེ་སྲོག་གྲངས་མེད་དོར་ཞིང་། སྡུག་བསྔལ་མྱོང་བའི་ལུས་ཀྱང་གྲངས་ལས་འདས་པ་ཞིག་བླངས་ཀྱང་། དེ་ནི་རང་སྡུག་རང་གིས་ཉོས་ནས་དོན་མེད་དུ་སྟོང་ཟད་མ་གཏོགས་འབྲས་བུ་ཅི་ཡང་མེད། ད་རེས་ཀྱི་ལུས་འདིའི་སྟེང་ནས་ཕ་༈ མར་གྱུར་པའི་སེམས་ཅན་ཐམས་ཅད་ཀྱི་ཆེད་དུ་བདག་གིས་ཚེ་དང་སྲོག་ལ་ཐུག་ཀྱང་སྐྲག་འཇིགས་མི་བྱེད་པར་དགའ་སྤྲོའི་ངང་ནས་གཞན་ཕན་འབའ་ཞིག་དོན་དུ་གཉེར་ན་ནི་དེའི་འབྲས་བུ་མཐར་ཐུག་ཆོས་གཟུགས་ཀྱི་སྐུ་གཉིས་མངོན་དུ་གྱུར་ནས་ཕ་མ་སེམས་ཅན་རྣམས་ལ་རྟག་ཁྱབ་ལྷུན་གྲུབ་ཀྱི་མཛད་པ་དུས་འཁོར་བ་མ་སྟོངས་བར་དུ་བྱེད་ནུས་པ་སྟེ། དཔེར་ན་མཁའ་དབྱིངས་ཟླ་བ་གཅིག་གི་བཞིན་རས་ཀྱིས་འཛམ་གླིང་ཆུ་སྣོད་ཀུན་ལ་ཁྱབ་པ་ལྟ་བུའི་འགྲོ་དོན་བྱེད་ནུས་པ་ཡིན་ནོ། །
\b
རྒྱུ་མཚན་དེའི་ཕྱིར་ན་བདག་གི་བདེ་བ་ཐམས་ཅད་སེམས་ཅན་གཞན་ལ་སྦྱིན་ཞིང་། །གཞན་མཁའ་ཁྱབ་ཀྱི་སེམས་ཅན་རྣམས་ཀྱི་སྡུག་བསྔལ་མཐའ་དག་རང་སྟེང་དུ་བླངས་ནས་བདེ་སྡུག་གཉིས་ཀ་ཕན་ཚུན་ཡང་དག་པར་བརྗེ་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་བོདག་གཞན་བརྗེ་བ་བསྒོམ་ཚུལ་གྱི་ཉམས་སུ་བླང་བྱའི་ལག་ལེན་ཡིན་ནོ། །འདིར་ཅུང་འཕྲོས་ན་བདག་གཞན་བརྗེ་བ་ཞེས་པའི་དོན་དེ་མདོར་བསྡུས་ན། གཙོ་བོ་ནི་རང་གཅེས་པར་འཛིན་པ་དང་། གཞན་ཡལ་བར་དོར་བའི་བློ་གཉིས་བརྗེས་ནས། གཞན་ལ་རང་ལྟར་གཅེས་པར་འཛིན་ཞིང་། རང་ལ་གཞན་ལྟར་ཡལ་བར་འདོར་བའི་བློ་བསྐྱེད་དེ་བདག་ལ་གཞན་གྱི་སྡིག་སྡུག་ཐམས་ཅད་སྨིན་ཞིང་། བདག་གི་བདེ་དགེ་མ་ལུས་པ་གཞན་ལ་སྦྱིན་དགོས་ཏེ། རིན་ཆེན་ཕྲེང་བ་ལས། བདག་ལ་དེ་དག་སྡིག་སྨིན་ཞིང་། །བདག་དགེ་མ་ལུས་དེར་སྨིན་ཤོག །ཅེས་དང་། སྤྱོད་འཇུག་ལས། བདག་ཉིད་གཞན་ལ་བཏང་བ་དང་། །གཞན་རྣམས་བདག་བཞིན་བཟུང་བར་བྱ། །ཞེས་གསུངས་པ་ལྟར་རོ། །དེས་ན་འུ་ཅག་གིས་དེ་སྔ་ཡན་ལ་གཞན་ཐམས་ཅད་བློས་བཏང་ནས། རང་གཅེས་པར་འཛིན་ཆེ་བས་ན་འཁོར་བ་དང་ངན་སོང་གི་གནས་ནས་ཐར་མ་ནུས་པ་ཡིན་ན། ད་ནི་ཉི་མ་དེ་རིང་ཕན་ཆད་ནས་བདག་གཅེས་པར་འཛིན་པ་བློས་བཏང་ནས་གཞན་གཅེས་པར་འཛིན་པ་དེང་དུ་བླངས་ན་བྱང་ཆུབ་རིན་པོ་ཆེའི་གོ་འཕང་ཐོབ་ཅིང་རང་གཞན་གྱི་དོན་རྒྱ་ཆེན་པོ་འགྲུབ་པའི་ཐབས་དེ་ལས་གཞན་མེད་དེ། །བཀའ་གདམས་པ་སྤྱན་སྔ་བས། འཇིག་རྟེན་པ་རྣམས་གཞན་བས་རང་གཅེས་པར་འཛིན་ཏེ། འོ་སྐོལ་རང་བས་གཞན་གཅེས་པར་འཛིན་དགོས།ཞེས་དང༌། ཇོ་བོས། བདེ་སྐྱིད་བྱུང་ཚད་གཞན་ལ་སྦྱིན། །སྡུག་བསྔལ་བྱུང་ཚད་རང་ལ་ལོངས། །ཁེ་དང་རྒྱལ་ཁ་གཞན་ལ་བྱན། །གྱོང་དང་བུབ་ཀ་རང་གིས་ལོངས། །ཞེས་གསུངས་སོ། །
\b
སྤྱིར་རང་ཅག་རྣམས་ཀྱིས་ནི་འཁོར་བ་ཐོག་མེད་ནས་བཟུང་སྟེ། ང་དང་བདག་ཅེས་རང་ཉིད་གཅེས་པར་རློམས་ཀྱང་། གཅེས་ཚུལ་མ་ཤེས་པར་བདག་ལས་ངན་གྱི་རྩ་བ་ཡིན་པས། དེའི་རྐྱེན་གྱིས་སྡུག་བསྔལ་ཁྲི་འབུམ་མང་པོ་མ་བོས་ཀྱང་མགྲོན་དུ་འགུགས་བྱུང་། ད་ནི་དེ་ངོ་ཤེས་ནས་བདག་གཅེས་འཛིན་རྒྱང་དུ་ཕུད་དེ་སྐྱུར་དགོས། དེའི་ཚབ་ཏུ་བདག་བས་གཞན་གཅེས་ཀྱི་བློ་འདི་གོམས་ན་དེ་ནི་བྱང་ཆུབ་ཀྱི་སེམས་རིན་པོ་ཆེའི་འབྱུང་ཁུངས་ཡིན་ཏེ། བློ་སྦྱོང་ལས། བདག་ནི་ལས་ངན་གྱི་རྩ་བ་སྟེ། །རྒྱང་གིས་བསྐྱུར་བའི་ཆོས་།ཤིག་ཡིན། །གཞན་ནི་བྱང་ཆུབ་ཀྱི་འབྱུང་ཁུངས་ཏེ། །བཅངས་ཀྱིས་ལེན་པའི་ཆོས་ཤིག་ཡིན། །ཞེས་དང༌། ཇོ་བོ་རྗེས། ཆགས་སྡང་འཁྲུལ་བའི་ཉེས་པ་འབྱུང་ཉེ་བས། །བདག་གཞན་བརྗེ་བའི་བསམ་པ་གོམས་པར་མཛོད། །ཅེས་དང་། 
\b
བཀའ་གདམས་པ་གླང་རི་ཐང་བས། ངས་ཅི་ཙམ་གྱི་ཆོས་ཟབ་མོ་ཞིག་ཞལ་ཕྱེས་ནས་བལྟས་ཀྱང་སྐྱོན་ཐམས་ཅད་རང་གི་ཡིན་པར་འདུག ཡོན་ཏན་ཐམས་ཅད་ཇོ་བོ་སེམས་ཅན་གྱི་ཡིན་པར་འདུགདེའི་གནད་ཀས་ཁེ་དང་རྒྱལ་ཁ་གཞན་ལ་བྱིན། གྱོང་དང་བུབ་ཀ་རང་གིས་ལེན་པ་འདི་མིན་པ་གོ་རྒྱུ་མི་འདུག ཅེས་དང་། དེ་བཞིན་དུ་བཀའ་གདམས་པ་ཤ་བོ་པས། ངེད་གཉིས་ལ་མི་ཐབས་བཅོ་བརྒྱད། རྟ་ཐབས་ཞིག་དང་བཅུ་དགུ་ཡོད། མི་ཐབས་ནི་བྱང་ཆུབ་མཆོག་ཏུ་སེམས་བསྐྱེད་ནས་ཅི་བྱེད་སེམས་ཅན་གྱི་དོན་དུ་སློབ་པ་དེ་ཡིན། རྟ་ཐབས་ནི་བྱང་སེམས་མ་སྐྱེས་པ་མི་སྐྱེ། སྐྱེས་པ་མི་གནས་ཤིང་འཕེལ་དུ་མི་སྟེར་བའི་བདག་གཅེས་འཛིན་ཡིན་པས་འདི་ལ་ཟུར་བསྟན་ནས་ཅི་གནོད་དུ་སྦྱོང་། སེམས་ཅན་ལ་མཐིལ་བསྟན་ནས་ཅི་ཕན་དུ་སྦྱོང་བ་ཡིན། ཞེས་གསུངས་པ་དང་། ཡང་ཤ་བོ་པས། ཇི་སྲིད་རང་ལ་དགྲར་མ་མཐོང་རིང་ལ་བླ་མ་ལ་སོགས་པས་ཀྱང་ཕན་མི་ཐོག རང་ལ་དགྲར་མཐོང་ན་ཐམས་ཅད་ལ་ཕན་འདོགས་སུ་འོང་། ད་རེས་ཀྱི་ཚེ་ཐུང་འདི་ལ་འགོང་བོ་འདི་ཅི་ཐུལ་ཅིག་བྱ་འཚལ། ཞེས་དང་། བདག་འཛིན་ལ་དགྲར་བལྟས་ནས་སྤོང་བའི་ཆོས་ཟབ་མོ་འདི་ལ་འགོང་བོ་འགོང་རྫོང་གི་ཆོས་ཞེས་གསུངས། བཀའ་གདམས་པ་དགེ་བཤེས་རྣ་མོ་པས། ཇ་རྡུང་ཙ་ན་བདག་འཛིན་གྱི་མགོ་ལ་ཛ་ཛ། ཞེས་གསུངས། 
\b
མདོར་ན་མཁའ་ཁྱབ་ཀྱི་སེམས་ཅན་ཐམས་ཅད་ལ་མས་བུ་གཅིག་པུ་ལ་བརྩེ་བ་ལྟ་བུའི་བརྩེ་ཆེན་གྱིས་རྗེས་སུ་བཟུང་བའི་སྟོབས་ལ་བརྟེན་ནས་གཞན་གྱི་སྡུག་བསྔལ་བདག་ལ་ལེན་ཞིང་། བདག་གི་བདེ་དགེ་ཐམས་ཅད་གཞན་ལ་གཏོང་འདོད་ཀྱི་བསམ་པ་བཅོས་མིན་གྱི་བློ་དེ་བདག་གཞན་བརྗེ་བ་བྱང་ཆུབ་ཀྱི་སེམས་མཆོག་ཡིན་པས། དེ་འདྲ་ཞིག་རང་རྒྱུད་ལ་སྐྱེ་བའི་ཐབས་ལ་དུས་དང་རྣམ་པ་ཐམས་ཅད་དུ་བརྩོན་དགོས་ཏེ། རྒྱལ་སྲས་ཉིད་ཀྱི་ཞལ་ནས། བརྩེ་ཆེན་སྟོབས་ཀྱིས་གཞན་གྱི་སྡུག་བསྔལ་རྣམས། །བདག་ལ་སྨིན་འདོད་བདག་གི་བདེ་དགེ་རྣམས། །གཞན་ལ་སྨིན་འདོད་བཅོས་མིན་རྩེ་གཅིག་བློ། །བདག་གཞན་བརྗེ་བའི་བྱང་ཆུབ་སེམས་མཆོག་ཡིན། །ཞེས་གསུངས་སོ། ། 
\b
\v 14 ༈ གཉིས་པ་ལ་མི་འདོད་པའི་ཆོས་བཞི་ལམ་དུ་ཁྱེར་བ་དང་། བཟོད་དཀའ་བ་གཉིས་ལམ་དུ་ཁྱེར་བ། འབྱོར་རྒུད་གཉིས་ལམ་དུ་ཁྱེར་བ། ཆགས་སྡང་གཉིས་ལམ་དུ་ཁྱེར་བ་དང་བཞི་ལས། དང་པོ་ལའང་མ་རྙེད་པ་ལམ་དུ་ཁྱེར་བ་དང༌། སྡུག་བསྔལ་ལམ་དུ་ཁྱེར་བ། མི་སྙན་པ་ལམ་དུ་ཁྱེར་བ།སྨད་པ་ལམ་དུ་ཁྱེར་བ་དང་བཞི་ལས། 
\b
དང་པོ་ནི། ཞེས་དེའང་སྤྱིར་རང་ཉིད་ཐེག་པ་ཆེན་པོའི་ལམ་དུ་ཞུགས་པའི་གང་ཟག་ཡིན་ཚེ་འདོད་པའི་ལོངས་སྤྱོད་ལ་ཆོག་ཤེས་བསྟེན་ནས་ལོངས་སྤྱོད་གསོག་མི་རུང་ཞིང༌། འཛིན་མི་རུང་།ལོངས་སྤྱོད་ཅི་ཡང་མེད་ན་ཇི་སྐད་དུ། ནོར་མེད་ཙ་ན་དགྲ་དང་བྲལ། །ཅེས་པ་ལྟར། རང་ལ་ནོར་མེད་ན་དགྲ་སོགས་ཀྱིས་འཕྲོག་རྒྱུའང་མེད་ལ་དེ་མེད་ན་ཞེ་སྡང་སོགས་གསོག་མི་དགོས་ཏེ། ཇོ་བོས། རྙེད་དང་བཀུར་སྟི་བདུད་ཀྱི་ཞགས་པ་ཡིན་པས་སྲང་ཁའི་རྡོ་བཞིན་སོལ། ཅེས་དང་། ཁ་རག་པས། རྙེད་བཀུར་འཆིང་བའི་ཞགས་པ་ཡིན། །བསོད་ནམས་དགེ་སྦྱོར་བར་ཆད་ཡིན། །ཞེས་གསུངས་པ་ལྟར་རྒྱུ་རྫས་ལོངས་སྤྱོད་སོགས་རྙེད་པ་མང་པོ་ཡོད་ན་དེ་ལ་ཆགས་ནས་སྡུག་བསྔལ་འཁོར་བའི་གནས་སུ་འཆིང་བྱེད་ཀྱི་ཞགས་པ་ལྟ་བུ་ཡིན་པ་དང༌། གཞན་གྱིས་བདག་ལ་བཀུར་སྟི་བྱེད་མི་མང་ན་དེ་ལ་བརྟེན་ནས་རང་རྒྱུད་ལ་ཁེངས་དྲེགས་འཕེལ་ནས་དམ་པའི་ཆོས་དང་རྒྱབ་འགལ་དུ་འགྲོ་བས་ན་རྙེད་བཀུར་སྤངས་དགོས་ཏེ། བཀའ་གདམས་པ་པུ་ཏོ་བས། འོ་སྐོལ་དངོས་པོ་ཅི་ཡང་བདག་ཏུ་མ་བཟུང་ན་དགྲ་དང་བྲལ་ཏེ། ཞེ་སྡང་གསོག་མི་དགོས་པས་ཕྲན་ཚེགས་ལ་བཟོད་པ་ངང་གིས་ཐུབ་ནས་འོང་། ནོར་མེད་ཙ་ན་རྐུན་མ་མི་འོང་། ཁུར་བོ་མེད་ན་ཇག་པ་མི་འོང་། ནོར་སོགས་ལ་དགྲ་བྱུང་ན་རང་གིས་ལན་པ་ཡིན་པས་གཞན་ལ་ཁྲོ་མི་རིགས་ཞེས་གསུངས། 
\b
དེས་ན་ནོར་ལོངས་སྤྱོད་མང་པོ་བསགས་ན་དེ་བཞིན་དུ་དགྲའང་མང་པོ་འབྱུང་བས་ན་དེའི་ལེ་ལན་རང་གིས་ནོར་བསགས་པ་ལས་བྱུང་བ་ཡིན་ཏེ། དགེ་བཤེས་སྤྱན་སྔ་བས། དཔེར་ན་འབེན་མ་བཙུགས་ན་མདའ་མི་ཕོག མདའ་ཕོག་པ་དེ་འབེན་བཙུགས་པའི་ལན་པ་ཡིན་ནོ། །དེ་བཞིན་དུ་རང་གིས་ལས་ངན་གྱི་འབེན་བཙུགས་པས་ཚེ་འདིར་གཞན་གྱིས་གནོད་པའི་།མདའ་ཕོག་པ་ཡིན་པས་གཞན་ལ་ཁྲོ་མི་རིགས། ཞེས་སོ། །དེས་ན་ཕ་རོལ་པོ་གང་ཟག་སུ་དག་ཅིག་གིས་ཁོ་རང་ལ་རྒྱུ་རྫས་ཐོབ་པར་འདོད་པའི་འདོད་སྲེད་ཆེན་པོའི་དབང་གིས་དོན་མེད་བཞིན་དུ་བདག་གི་ནོར་རྫས་ལོངས་སྤྱོད་ཐམས་ཅད་ཁོ་རང་གིས་དངོས་སུ་འཕྲོག་གམ་ཡང་ན་གཞན་མངག་པའི་ཕོ་ཉ་སོགས་བསྐུལ་ནས་འཕྲོག་ཏུ་བཅུག་པར་བྱེད་ནའང་རུང་སྟེ་དེ་ལ་ཁོང་ཁྲོ་བས་བསླངས་ནས་གནོད་ལན་དུ་གནོད་པ་མི་བྱེད་པར་མ་ཟད། ད་དུང་ཕན་འདོགས་པའི་བསམ་པས་རང་གིས་གཅེས་པར་བཟུང་བའི་ལུས་དང་ལོངས་སྤྱོད་དང་། གཞན་ཡང་དུས་གསུམ་དུ་བསགས་།པའི་དགེ་བའི་དངོས་པོ་ཅི་ཡོད་པ་རྣམས་ཕ་རོལ་པོ་གནོད་བྱེད་དེ་ལ་བདེ་བ་དང་ལྡན་ཞིང་། སྡུག་བསྔལ་དང་བྲལ་བའི་ཆེད་དུ་ལེགས་པར་ཡོངས་སུ་བསྔོ་ཞིང་གཏོང་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་མ་རྙེད་པ་ལམ་དུ་འཁྱེར་ཚུལ་གྱི་ལག་ལེན་ཡིན་ནོ། །
\b
འདིར་ཅུང་འཕྲོས་པ་སྟེ། དཔེར་ན་དོན་མེད་བཞིན་དུ་བདག་གི་ལོངས་སྤྱོད་འཕྲོག་མི་ཞིག་ཡོད་ན་དེ་ནི་སྐྱེ་བ་སྔོན་མ་ལ་བདག་གིས་ཕར་གནོད་པ་བྱས་པའི་བུ་ལོན་དང་ལན་ཆགས་ཡོད་པ་ཡིན་ངེས་ཏེ། བདག་ཅག་གི་སྟོན་པའི་ཞལ་ནས། ལས་མ་བྱས་པ་དང་མི་འཕྲད་ལ། གང་བྱས་པ་རྣམས་ཆུད་མི་ཟ་བ་ཡིན་ཞེས་གསུངས་པས་ན། ཚེ་རབས་སྔོན་གྱི་བུ་ལོན་སོད་ན་དེ་ལ་དགའ་སྤྲོའི་ངང་ནས་རྗེས་སུ་ཡི་རང་དང་བསྔོ་སྨོན་བྱེད་པའི་གནས་ཡིན་གྱི། བདག་གིས་དེ་ལ་འཁོན་དུ་བཟུང་ནས་ཕར་འཐབ་ཅིང་རྩོད་པར་བྱས་ན་བུ་ལོན་སྔ་མའི་སྟེང་དུ་བུ་ལོན་ཕྱི་མ་བསགས་ན་དེའི་འབྲས་བུ་ནི། རང་ཉིད་སྐྱེ་བ་མང་པོའི་བར་དུ་འཕྲོག་བཅོམ་དང་དབུལ་ཕོངས་ཀྱི་འོག་ནས་འབུད་མི་ཐུབ་པར་མ་ཟད་ངན་སོང་གསུམ་ནས་སྡུག་བསྔལ་མང་པོ་མྱོང་དགོས་པར་ཤེས་ནས་རྐྱེན་ངན་དགེ་བའི་བསྐུལ་མ་ཡིན་པར་ཤེས་དགོས་སོ། །དེས་ན་ད་ལྟ་བདག་ལ་གནོད་པ་བྱེད་པའི་མི་དེ་བདག་གི་དགྲ་ཡིན་པའི་ངེས་པའང་མེད་དོ། །
\b
བདག་གི་དགྲ་ནི་རང་རྒྱུད་ཀྱི་ཉོན་མོངས་པ་ཞེ་སྡང་འདི་ཉིད་ཡིན་ཏེ། འདིས་ནི་བདག་ཐོག་མེད་ནས་བཟུང་སྟེ་ཁམས་གསུམ་འཁོར་བའི་བཙོན་ཁང་དུ་འཕང་སྟེ། དམྱལ་བ་མནར་མེད་སོགས་སུ་བཟོད་དུ་མེད་པའི་སྡུག་བསྔལ་མང་པོས་གདུང་དུ་བཅུགས་པར་མ་ཟད། ད་དུང་འདི་ལ་རྒོལ་ལན་མ་སྤྲད་ན། དེང་ནས་མཐའ་མེད་ཀྱི་བར་དུ་འཁོར་བ་སྤྱི་དང་བྱེ་བྲག་ཏུ་ངན་སོང་གི་སྡུག་བསྔལ་ལས་ཐར་དུ་མི་སྟེར་བ་ཡིན་ལ། ཚེ་འདིར་ནི་སྟོང་གསུམ་གྱི་ལྷ་དང་ལྷ་མིན་རྣམས་བདག་གི་དགྲར་ལངས་ཀྱང་བདག་མནར་མེད་ཀྱི་མེ་ནང་དུ་འཕེན་མི་ནུས་ཏེ།སྤྱོད་འཇུག་ལས། གལ་ཏེ་ལྷ་དང་ལྷ་མིན་རྣམས། །ཐམས་ཅད་བདག་གི་དགྲར་ལངས་ཀྱང༌། །དེ་དག་གིས་ཀྱང་མནར་མེད་པའི། །མེ་ནང་ཁྲིད་ཅིང་འཇུག་མི་ནུས། །ཞེས་གསུངས་སོ། །
\b
དེས་ན་རང་རྒྱུད་ཀྱི་ཉོན་མོངས་པ་ཞེ་སྡང་ལས་ཐུ་བའི་དགྲ་ཞིག་མེད་དོ། །བདག་གི་དགྲ་ནི་རང་རྒྱུད་ཀྱི་ཉོན་མོངས་པ་ཞེ་སྡང་གི་དགྲ་འདི་ལས་ཐུ་བ་མེད་དེ། འདིས་ནི་བདག་ཐོག་མེད་ནས་བཟུང་སྟེ་ཁམས་གསུམ་འཁོར་བའི་བཙོན་ཁང་ནང་དུ་འཕང་སྟེ། དམྱལ་བ་མནར་མེད་སོགས་སུ་བཟོད་མེད་སྡུག་བསྔལ་མང་པོས་གདུང་དུ་བཅུག་པར་མ་ཟད། ད་དུང་འདི་ལ་རྒོལ་ལན་མ་སྤྲད་ན་འཁོར་བ་མཐའ་མེད་ཀྱི་བར་དུ་འཁོར་བ་དང་ངན་སོང་གི་གནས་ལས་ཐར་དུ་མི་སྟེར་བ་ཡིན་གྱི། ཚེ་འདིར་སྟོང་གསུམ་གྱི་ལྷ་དང་ལྷ་མིན་རྣམས་བདག་གི་དགྲར་ལངས་ཀྱང་བདག་མནར་མེད་ཀྱི་མེ་ནང་དུ་འཕེན་མི་ནུས་ཏེ། སྤྱོད་འཇུག་ལས། གལ་ཏེ་ལྷ་དང་ལྷ་མིན་རྣམས། །ཐམས་ཅད་བདག་ལ་དགྲར་ལངས་ཀྱང་། །དེ་དག་གིས་ཀྱང་མནར་མེད་པའི། །མེ་ནང་ཁྲིད་ཅིང་འཇུག་མི་ནུས། །ཞེས་གསུངས་སོ། །དེས་ན་རང་རྒྱུད་ཀྱི་ཉོན་མོངས་པ་ཞེ་སྡང་ལས་ཐུ་བའི་དགྲ་ཞིག་མེད་ངེས་ཡིན་ཏེ། ད་ལྟའི་དགྲ་འདི་དག་ནི་ཚེ་འདི་ལས་ཚེ་རབས་མང་པོར་དགྲར་འགྱུར་མི་སྲིད་ཀྱང་ཉོན་མོངས་པའི་དགྲ་འདིས་ནི་ཡུན་རིང་པོ་འཁོར་བ་ཐོག་མེད་ནས་ད་བར་དུ་བདག་ལ་གནོད་པ་བྱས་པ་ཡིན་ཏེ། སྤྱོད་འཇུག་ལས། བདག་གི་ཉོན་མོངས་དགྲ་བོ་གང་། །དུས་རིང་ཐོག་མཐའ་མེད་པ་ལྟར། །དགྲ་གཞན་ཀུན་གྱིས་དེ་ལྟ་བུར། །ཡུན་རིང་ཐུབ་པ་མ་ཡིན་ནོ། །ཞེས་གསུངས་པ་ལྟར་རོ། །
\b
གཞན་ཡང་དགྲ་གཞན་རྣམས་ལ་ནི་རང་གིས་འགྱོད་བཤགས་བྱས་ནས་རྒྱུ་རྫས་ལོངས་སྤྱོད་ཡོད་ཚད་ཁོ་ལ་བྱིན་ནས་མཐུན་ཐབས་བྱས་ ཏྟཾན་རང་ལ་གནོད་པ་མི་བྱེད་པར་མ་ཟད་མཐུན་པའི་གྲོགས་སུ་བསྒྱུར་ཐུབ་མོད། རང་རྒྱུད་ཀྱི་ཉོན་མོངས་པའི་དགྲ་འདི་ལ་ནི་ཁོ་རང་གི་འདོད་པ་ལྟར་ཇི་ལྟར་མཐུན་ཐབས་བྱས་ཀྱང་དེ་ལྟར་ལྷག་པར་གནོད་པ་བྱེད་ངེས་ཏེ། སྤྱོད་འཇུག་ལས། མཐུན་པར་རིམ་གྲོ་བསྟེན་བྱས་ན། །ཐམས་ཅད་ཕན་དང་བདེ་བྱེད་ནའང་། །ཉོན་མོངས་རྣམས་ནི་བསྟེན་བྱས་ན། །ཕྱིར་ཞིང་སྡུག་བསྔལ་གནོད་པ་བྱེད། །ཅེས་སོ། །
\b
ད་ལྟ་ཚེ་འདིའི་དགྲ་ནི་དགྲར་མ་ངེས་ཏེ། འདིས་ནི་བདག་གི་ནོར་རྫས་འཕྲོག་ཀྱང་དེ་ལ་བརྟེན་ནས་བདག་གི་ལས་ངན་ཟད་ཀྱིན་ཡོད་པ་དང་། དེ་ལ་འཁོན་ལན་མི་བྱེད་པར་བདག་གི་སེམས་བསྐྱེད་པའི་སྐབས་ཀྱི་དམ་བཅའ་དྲན་དགོས་ཏེ། རྒྱལ་སྲས་ཉིད་ཀྱི་ཞལ་ནས། ནོར་ལ་ཆགས་པའམ་བདག་ལ་སྡང་བ་ ཀྱིཡིས། །བདག་གི་བདོག་ཀུན་འཕྲོག་ནས་ཉིན་གཅིག་ཙམ། །འཚོ་བའི་ཟས་སྐོམ་མེད་པའི་སྐབས་བྱུང་ན། །དེ་ཚེ་བདག་གི་དམ་བཅའ་འདི་དྲན་བགྱིད། །ཅེས་སྔར་སེམས་བསྐྱེད་སྐབས་ཀྱི་དགྲས་རང་ལ་གནོད་པ་བྱེད་པའི་ལན་དུ་ཕན་པ་བསྒྲུབ་པའི་དམ་བཅའ་མཛད་པ་དེ་དྲན་དགོས་པར་གསུངས་སོ། །གཞན་ཡང་རྒྱལ་སྲས་ཉིད་ཀྱིས། འགའ་ཡིས་བདག་གི་ལོངས་སྤྱོད་ཀུན་ཁྱེར་ན། །ལོངས་སྤྱོད་འདི་དང་ལུས་དང་ལོངས་སྤྱོད་གཞན། །བདག་དགེ་མ་ལུས་འདི་ལ་ཕན་པའི་རྒྱུར། །གྱུར་ཅིག་སྙམ་དུ་བསམ་པ་ཐག་པས་བསྔོ། །ཞེས་པའོ། ། 
 \b
\v 15 ༈ གཉིས་པ་ནི། ཞེས་དེའང་བདག་གིས་ཕར་ལ་གནོད་པ་བྱས་པ་ལྟ་བུའི་ཉེས་པ་ཅུང་ཟད་ཙམ་ཡང་མེད་བཞིན་དུ་གཞན་གང་ཡང་རུང་བ་དག་གིས་བདག་གི་ལུས་ལ་བརྡེག་བཙོག་དང་། ཡན་ལག་སོགས་གཅོད་པ་ཙམ་དུ་མ་ཟད། བདག་གི་ཡན་ལག་དམ་པ་མགོ་བོ་གཅོད་པར་བྱས་ནས་ཚེའི་འདུ་བྱེད་འདོར་དུ་བཅུག་ནའང་། དེ་ལ་ལན་དུ་ཁོང་ཁྲོ་བའི་སྒོ་ནས་ཕར་གསོད་པ་དང་རྡེག་པ་སོགས་གནོད་ལན་མི་བྱེད་པར་མ་ཟད་འདི་ལྟར་བསམ་དགོས་ཏེ། མི་འདིས་བདག་ལ་གནོད་པ་བྱས་པའི་འབྲས་བུ་ལ་བརྟེན་ནས་འཁོར་བ་དང་ངན་སོང་གི་གནས་ནས་བཟོད་མེད་ཀྱི་སྡུག་བསྔལ་མྱོང་དགོས། 
\b
དེའི་ཕྱིར་གནོད་བྱེད་དེ་སྡིག་སྡུག་དང་བྲལ་བར་འདོད་པའི་སྙིང་རྗེའི་དབང་གིས་རྗེས་སུ་བཟུང་སྟེ། མི་འདིས་བདག་གི་མགོ་བོ་བཅད་ཀྱང་དེས་ནི་བདག་གི་སྔོན་ལས་ངན་བསགས་པ་འབྱང་བཞིན་ཡོད་པས་ནཾ། མི་འདི་བདག་ལ་ཕན་འདོག་མཁན་ཡིན་པས་དྲིན་ཆེ་ཞིང་བདག་གིས་བྱང་ཆུབ་སྒྲུབ་པའི་གྲོགས་དང་། བཟོད་པ་སྒོམ་པའི་རྟེན། དགེ་བའི་བསྐུལ་མ་དང་སྡིག་པའི་ཕྱགས་མ་ཡིན་སྙམ་ནས། མས་བུ་གཅིག་པུ་ལ་སྙིང་བརྩེ་བ་ལྟར་སྙིང་རྗེའི་སྒོ་ནས་མི་དེའི་སྡིག་པ་རྣམས་གང་ཟག་བདག་ལ་ལེན་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་སྡུག་བསྔལ་ལམ་དུ་ཁྱེར་ཚུལ་གྱི་ལག་ལེན་ཡིན་ནོ། །
\b
དེའང་སྤྱོད་འཇུག་ལས། དེ་ལྟར་ཉོན་མོངས་དབང་གྱུར་པས། །བདག་གནོད་ལ་སོགས་ཞུགས་པ་ལ། །སྙིང་རྗེ་རྒྱ་ལ་མ་སྐྱེས་ནཾའང༌། །ཁྲོ་བར་གྱུར་པ་ཅིའི་ཐ་ཚིག །ཅེས་གསུངས་པ་ལྟར་རང་གསོད་མཁན་འདི་ཉོན་མོངས་པའི་གདོན་གྱིས་བརླབས་པ་ཡིན་པ་དང་། རང་ཉིད་བྱང་ཆུབ་ཀྱི་སེམས་རྒྱུད་ལྡན་ཡིན་ན། ཕ་རོལ་པོ་དེས་བདག་བྱང་ཆུབ་སེམས་དཔའ་ལ་གནོད་པ་བྱས་ན་ངན་སེམས་བསྐྱེད་པའི་གྲངས་བཞིན་དུ་ངན་སོང་དུ་འགྲོ་དགོས་ཞེས། སྤྱོད་འཇུག་ལས། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །གལ་ཏེ་ངན་སེམས་སྐྱེ་བར་བྱེད་ན་དེ། །ངན་སེམས་སྐྱེས་པའི་གྲངས་བཞིན་བསྐལ་བར་ནི། །དམྱལ་བར་གནས་པར་འགྱུར་ཞེས་ཐུབ་པས་གསུངས། །ཞེས་སོགས་ལྟར་རོ། །
\b
དེས་ན་མི་འདིས་སྡུག་བསྔལ་མང་པོ་མྱོང་དགོས་པ་ལ་བསམས་ནས་སྙིང་རྗེ་རིགས་ཀྱི། ཁྲོ་བར་བྱེད་མི་འོས་ཏེ།འབྲོམ་སྟོན་པས། བདག་ལུས་སྟོང་དུ་རབ་གཏུབ་ཀྱང་། །འཁྲུགས་པ་ཡོངས་ཡེ་མ་གྱུར་ཅིག །ད་ནི་བཟོད་པའི་གོ་ཆ་གྱོན། །ཞེས་གསུངས་སོ། །དེ་ལྟར་བྱང་ཆུབ་སྤྱོད་པའི་ལམ་ལ་ཞུགས་ནས་སྡུག་བསྔལ་དང་ལེན་གྱི་བཟོད་པའི་སྐབས་སུ་བདེ་བ་ལ་རེ་བ་དང་སྲེད་པར་མི་བྱེད་ཅིང་། སྡུག་བསྔལ་གྱིས་སེམས་དཔའ་གདེང་ཞུམ་པར་མི་བྱ་བར་བདེ་སྡུག་མགོ་སྙོམ་བྱེད་པ་གལ་ཆེའོ། ། \b
\v 16 ༈ གསུམ་པ་ནི། ཞེས་དེའང་གང་ཟག་གཞན་འགའ་ཞིག་གིས་ལྐོག་ཏུ་བདག་ལ་སྐྱོན་བརྗོད་དང་ངན་བསྒྲགས་བྱས་ཏེ་བདག་གི་སྙིང་ལ་རྡོ་ཕོག་ལ་ལྟར་བཟོད་དཀའ་བའི་མི་སྙན་པའི་ཚིག་སྣ་ཚོགས་བཤད་ཅིང་། དེ་དག་ཕྱོགས་ཐམས་ཅད་དུ་གྲགས་པར་གྱུར་ནས་སྟོང་གསུམ་ལ་ཁྱབ་པར་བྱེད་པའི་ཚིག་ངན་སྒྲོག་པར་བྱེད་ནཾའང་། བདག་དེ་ལ་སླར་ཁོང་མི་ཁྲོ་བར་མ་ཟད་སྔར་བྱམས་པའི་སེམས་ཀྱི་དམ་བཅའ་བླངས་བོ་དྲན་པར་བྱེད་དགོས་ཏེ།རྒྱལ་སྲས་ཉིད་ཀྱི་ཞལ་ནས། གང་ཞིག་ཐོས་ནས་བདག་ལ་འགྲོ་ཀུན་གྱིས། །ཁྲེལ་བར་འགྱུར་བའི་གྲགས་ངན་མི་བཟད་པ། །ཕྱོགས་བཅུར་སྒྲོག་པ་མཐོང་ཐོས་དྲན་གྱུར་ན། །དེ་ཚེ་བདག་གིས་དམ་བཅའ་འདི་དྲན་བགྱི། །ཞེས་གསུངས་པ་ལྟར་དུ་གཞན་གྱིས་རང་ལ་མི་སྙན་པ་སྒྲོག་ན་མི་ཁྲོ་བར་མ་ཟད། སླར་བྱམས་སེམས་ཀྱིས་གང་ཟག་དེའི་ཡོན་ཏན་ཕྱོགས་བཅུར་སྒྲོག་ཅིག་གྲགས་པར་འགྱུར་བའི་ཐུགས་སྨོན་འདེབས་དགོས་སོ། །
\b
དེ་ལྟར་ཡང་རྒྱལ་སྲས་བྱང་སེམས་ཆེན་པོ་ཁོང་ཉིད་ཀྱིས་ནི་གཞན་གྱི་ཡོན་ཏན་ཁོ་ན་བརྗོད་པ་ལས་སྐྱོན་ལ་བརྟག་མི་སྲིད་ཅིང་བརྗོད་མི་སྲིད་པ་ཡིན་པས། དེའི་རྟེན་འབྲེལ་གྱིས་དེ་དུས་ཀྱི་བླ་མ་རྣམས་དང་གཞན་ཐམས་ཅད་ཀྱིས་ཀྱང་འདི་ཉིད་ལ་བསྟོད་བསྔགས་བཀུར་གསུམ་ཁོ་ན་མཛད་ཚུལ་རྣམ་ཐར་ན་མང་ངོ་། །དེ་བཞིན་དུ་མི་ལ་ལས་ནི་ཚེ་གཅིག་ལ་མི་སྙན་པ་རྟག་ཏུ་ཐོས་ནས་རྒྱུན་དུ་སེམས་འཁྲུགས་ནས་འདུག་དགོས་།པའང་སྔར་རང་གིས་གཞན་ལ་ཚིག་རྩུབ་སྨྲས་པའི་འབྲས་བུ་ཡིན་པ་དང༌། ཕྲ་མ་སོགས་བྱས་པའི་ལས་ངན་གྱི་མཚོན་ཆ་རང་ལ་འཁོར་བ་ཡིན་པར་གསུངས་སོ། །དེ་ལྟར་ཡང་ཇོ་བོས། མི་སྙན་ཚིག་རྣམས་ཐོས་པའི་ཚེ། །བྲག་ཆ་བཞིན་དུ་བལྟ་བར་བྱ། །ཞེས་དང༌། ཤ་ར་བས། ལྐོག་ཁ་བཙན་པོའང་གཏོང་བ་ལ་སྔར་ཁྱོད་རང་ཕྲ་མ་བྱས་པའི་ལེ་ལན་འཁོར་བ་ཡིན་པས་བཤགས་པ་གྱིས་ཞེས་གསུངས། དེས་ན་གཞན་གྱིས་རང་གི་མི་ གྱིསྙན་པ་སྟོང་གསུམ་ལ་བསྒྲགས་ཀྱང་། དེ་ལ་སླར་མི་ཁྲོ་བར་མ་ཟད་གནོད་བྱེད་དེའི་སེམས་ལ་དགའ་བདེ་བསྐྱེད་པར་འདོད་པའི་བྱམས་པའི་སེམས་ཀྱིས་སླར་ཡང་དེ་ཉིད་ཀྱི་ཡོན་ཏན་གཞན་རྣམས་ལ་ཡོངས་སུ་རྗོད་པར་བྱེད་པ་དེ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་མི་སྙན་པ་ལམ་དུ་ཁྱེར་ཚུལ་གྱི་ལག་ལེན་ཡིན་ནོ། ། 
 \b
\v 17 ༈ བཞི་པ་ནི། ཞེས་དེའང་མི་ཚོགས་འགྲོ་བ་མང་པོ་ལྷན་དུ་ཚོགས་པའམ་འདུས་པའི་དབུས་སུ་མི་འགའ་ཞིག་གིས་ཁྱོད་ལ་ཆོས་དང་འཇིག་རྟེན་གྱི་ཐད་ནས་སྐྱོན་འདི་དང་འདི་ལྟ་བུ་ཡོད་དོ་ཞེས་ ཀྱིདངོས་སུ་བདག་གི་མཚང་ནས་འབྲུ་ཞིང་ཚིག་གང་གནོད་ཐོམས་བཤད་དེ་སྨད་པའི་ཚིག་ངན་ཤིན་ཏུ་རྩུབ་མོ་དག་སྙིང་ལ་མཚོན་གྱིས་བསྣུན་པ་ལྟ་བུ་དག་སྨྲ་བར་བྱེད་ནའང་དེ་ལ་མི་འཁྲོ་བར་མ་ཟད། འདི་ལྟར་སྙམ་དགོས་ཏེ། འདིས་བདག་གི་མཚང་ལ་རྒོལ་དོན་ནི། བདག་ལ་མཚང་འདི་།དང་འདི་འདྲའི་ཉེས་སྐྱོན་ཡོད་པའི་དབང་གིས་དེའི་འབྲས་བུ་བདག་འཁོར་བ་དང་ངན་སོང་གི་ སྡུག་བསྔལ་མྱོང་དགོས་པས་ན། དེ་ལྟའི་སྡུག་བསྔལ་མ་མྱོང་གོང་ནས་སྐྱོན་དེ་དག་འཆོས་པའི་ཆེད་དུ་བདག་ལ་བརྡ་དང་སྐད་གཏོང་བ་ཡིན་པས་དྲིན་ཆེ་བར་བསམ་དགོས་ཏེ། བཀའ་གདམས་པ་པུ་ཏོ་བས། འོ་སྐོལ་ལ་གཞན་གྱིས་ཉེས་སྐྱོན་བརྗོད་ཅིང་མཚང་འབྲུ་བ་ཀུན་ཀྱང་སྐད་གཏོང་བ་ཡིན་པས་དེ་ལ་ཞེ་སྡང་མི་བྱ་བར་དྲིན་དུ་གཟོ་ རྒྱུབར་བྱའོ། །ཞེས་དང་། གླིང་ཐང་པས། བདག་ལ་གཞན་གྱིས་ཕྲག་དོག་གིས། །གཤེ་སྐུར་ལ་སོགས་མི་རིགས་པའི། །གྱོང་ཁ་རང་གིས་ལེན་པ་དང་། །རྒྱལ་ཁ་གཞན་ལ་དབུལ་བར་བྱ། །ཞེས་སོ། །
\b
དེས་ན་འགྲོ་བ་མང་པོ་འཚོགས་པའི་ནང་ནས་བདག་ལ་དངོས་སུ་དམའ་འབེབས་བྱས་ཏེ་བདག་གིས་ངོ་གདོང་གྱེན་དུ་བཏེགས་ཏེ་བལྟ་མི་ཕོད་པའི་ངོ་ཚར་གཏད་ཀྱང་། དེ་ཚེ་བདག་གིས་སྔར་སེམས་བསྐྱེད་སྐབས་ཁྲོ་ལན་དུ་མི་འབྲོ་ཞིང་། གཤེ་ལན་དུ་མི་གཤེ བརྡེགས་ལན་དུ་མི་བརྡེག མཚང་འབྲུ་བའི་ལན་དུ་སླར་མཚང་མི་འབྲུ་སོགས་དགེ་སྦྱོང་གི་ཆོས་བཞི་ལ་གནས་པར་དམ་བཅས་པ་དེ་ཉིད་དྲན་དགོས་ཏེ། རྒྱལ་སྲས་ཉིད་ཀྱི་ཞལ་ནས། འགྲོ་མང་དབུས་སུ་ལྡང་མིག་ལྡན་པ་ཡིས། །ཚིག་ངན་བཟོད་པར་དཀའ་བས་སྨྲ་ཕབ་ནས། །གདོང་བ་འདེགས་པའི་སྐབས་ཀྱང་མེད་བྱས་ན། །དེ་ཚེ་བདག་གིས་དམ་བཅའ་འདི་དྲན་བགྱི། །ཞེས་སོ། །
\b
དེ་བཞིན་དུ་ཡང་འགའ་ཞིག་གིས་མི་མང་ཚོགས་པའི་དབུས་སུ་ཚིག་རྩུབ་དང་མཚང་བྲུས་ན་བདག་གིས་འདི་ལྟར་བསམ་དགོས་ཏེ། མི་དྲིན་ཆེན་འདིས་ནི་བདག་གི་རྒྱུད་ཀྱི་ང་རྒྱལ་གྱི་དུག་སྡོང་ཆེན་པོ་འདི་ཐབས་མཁས་ཀྱི་མཚོན་ཆ་རྣོན་པོས་གཅོད་ཀྱིན་ཡོད་པ་ཡིན་པས། བདག་གིས་ཀྱང་དེ་ལ་བརྩེ་བ་ཆེན་པོའི་ཐབས་མཁས་ཀྱི་མཚོན་ཆ་ལ་བརྟེན་ནས་གང་ཟག་འདིའི་རྒྱད་ཀྱི་སྡུག་བསྔལ་དུག་ཤིང་གི་སྡོང་བོ་ལྟ་བུ་དེ་གཅོད་ནུས་པར་ཤོག་ཅིག་ཅེས་སྨོན་ལམ་འདེབས་དགོས་ཏེ། རྒྱལ་སྲས་ཉིད་ཀྱིས། སྐྱེ་བོ་མང་པོ་ཚོགས་པས་མངོན་སུམ་དུ། །བདག་ལ་དངོས་སུ་སྨོད་པ་མཐོང་ན་ཡང་། །བརྩེ་ལྡན་འདི་ཡིས་བདག་གི་ང་རྒྱལ་གྱི། །དུག་ཤིང་བཅད་པས་ཕན་པར་བསམས་བྱས་ནས། །བློ་དང་བརྩེ་ཆེན་ཐབས་མཁས་མཚོན་ཆ་ཡིས། །དེ་ཡི་སྡུག་བསྔལ་དུག་ཤིང་གཅོད་པར་ཤོག །ཅེས་གསུངས་སོ། །དེས་ན་འགྲོ་མང་འདུས་པའི་དབུས་ནས་མཚང་འབྲུ་དང་ཚིག་ངན་བརྗོད་མཁན་གྱི་དྲིན་ཆེ་བའི་གང་ཟག་དེ་ལ་བདག་གིས་དགེ་བའི་བཤེས་ཀྱི་འདུ་ཤེས་ཀྱིས་གུས་པས་འདུད་པར་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་སྨད་པ་ལམ་དུ་ཁྱེར་ཚུལ་གྱི་ལག་ལེན་ཡིན་ནོ། །
\b
དེའང་བདག་ལ་ཚིག་རྩུབ་དང་མཚང་འབྲུ་བྱེད་མཁན་དེ་ལ་དགེ་བའི་བཤེས་གཉེན་གྱི་འདུ་ཤེས་ཅིའི་ཕྱིར་འཛིན་དགོས་ཤེ་ན། སྔོན་གྱི་བཀའ་གདམས་པ་དག་གིས་སྐྱོན་མཚང་རང་ཐོག་ཏུ་བབས་པ་གདམས་ངག་གི་མཆོག་ཡིན་པར་གསུངས་པ་དང༌། ཇོ་བོས། བཤེས་གཉེན་གྱི་མཆོག་མཚང་ལ་རྒོལ་བ་ཡིན། གདམས་ངག་གི་མཆོག་མཚང་ཐོག་ཏུ་ཕེབས་པ་ཡིན།བསྐུལ་མའི་མཆོག་བགེགས་དང་ན་ཚ་ཡིན། ཞེས་དང་། བཀའ་གདམས་པ་སྤྱན་སྔ་པས། སློབ་དཔོན་དང་སློབ་མའི་ཚུལ་དུ་བཟོད་པ་སྒོམ་པ་ནི། །གནོད་པ་སྐྱེལ་བའི་དགྲ་མེད་ན་བཟོད་པ་མེད་པས། གཞན་བདག་ལ་གཤེ་བ་ལ་སོགས་པ་དེ་དག་བཟོད་པ་སྟེར་བའི་སློབ་དཔོན་དུ་ཤེས་པར་བྱས་ལ། དེ་ལ་དགའ་བ་དང་དྲིན་དུ་གཟོ་བ་བསྒོམ་ཞིང་། བདག་གིས་བཟོད་པ་ལེན་པའི་སློབ་དཔོན་དུ་བསྒོམས་ལ་ཁྲོ་བར་མི་བྱའོ། །ཞེས་གསུངས་སོ། ། 
\b
\m ༈ ལྔ་བ་བཟོད་དཀའ་བ་གཉིས་ལམ་དུ་ཁྱེར་བ་ལ་དྲིན་ལན་ལོག་འཇལ་ལམ་དུ་ཁྱེར་བ་དང་། བརྙས་ཐབས་བྱེད་པ་ལམ་དུ་ཁྱེར་བ་གཉིས་ལས། 
\b
\v 18 དང་པོ་ནི། ཞེས་དེའང་བདག་གི་གཉེན་ཉེ་དུའམ་ཡང་ན་སྔོན་ལས་གྱིས་འབྲེལ་བའི་གྲོགས་དགའ་མཛའ་སོགས་གང་རུང་ཞིག་ལ་བདག་གིས་ལུས་ཤ་ཁྲག་ལས་ཆད་པའི་བུ་བཞིན་དུ་གཅེས་སྤྲས་ཀྱིས། ཟས་ཀྱི་ཕུད་ །དང་གོས་ཀྱི་རྩེས་གཡོག་ནས་ཤིན་ཏུ་བྱམས་པའི་སྤྱོད་ལམ་གྱི་སྒོ་ནས་གཅེས་པར་བསྐྱངས་པའི་མི་ཞིག་གིས་བདག་ལ་ཚུར་དྲིན་ལོག་འཇལ་བྱས་ཏེ། འཇིག་རྟེན་པའི་གཏམ་དཔེར། བཟང་ལན་ངན་གྱིས་འཇལ། ཆང་ལན་ཚུས་འཛལ་ཟེར་བའི་དཔེ་ལྟར་དུ། སྡང་སེམས་ཀྱིས་གནོད་པ་ཅི་འཁྱོལ་བྱས་ཏེ། དགྲ་མི་ཤ་བོ་དང་འཕྲད་པ་བཞིན་དུ་བལྟ་ཞིང་ཁོ་རང་གི་སྒོ་གསུམ་གྱིས་གནོད་ཅི་ཐུབ་ལ་འབད་པར་བྱེད་ནའང་། དེ་བདག་གིས་ཕར་ཁོང་མི་ཁྲོ་བར་མ་ཟད། དཔེར་ན་རང་གི་བུ་གཅིག་པུ་ལ་ནད་ཆེན་པོ་ཞིག་གིས་བཏབ་ནས་འཆོས་ཐབས་མེད་པར་གྱུར་ཏེ་ཅི་བྱ་གཏོལ་མེད་དུ་ལུས་པའི་སྐབས་སུ།བུ་དེས་ཀྱང་ནད་རྐྱེན་གྱིས་སེམས་རྣལ་དུ་མི་གནས་པར་ནད་ཚིག་ཟོས་ནས་མ་ལ་ཚིག་རྩུབ་དང་ལོག་སྒྲུབ་མི་འོས་པ་ཅི་བྱས་ཀྱང༌། དེ་ལ་མས་ཁོང་མི་ཁྲོ་བར་མི་ཟད་བུ་ལ་ལྷག་པར་ཤ་ཚ་བའི་ངང་ནས་གཅེས་སྤྲས་བྱེད་པ་ཡིན་ཏེ། བུ་ན་བ་ལས་ཀྱང་མ་རང་ཉིད་ཤི་བར་འདེམ་པ་བཞིན་དུ། སྔར་གྱི་བརྩེ་གདུང་ལས་ཀྱང་ལྷག་པར་གཅེས་སྐྱོང་བྱེད་པ་ཡིན། 
\b
དེ་བཞིན་དུ་རང་ལ་གནོད་བྱེད་ཀྱི་དགྲ་འདིའང་ཉོན་མོངས་པའི་དབང་དུ་སོང་ནས་ལོག་སྒྲུབ་འདི་ལྟར་བྱེད་པ་ཡིན་པས་ན། འདིའི་རྒྱུད་ཀྱི་ཉོན་མོངས་པ་རྣམས་བྲལ་ན་ཅི་མ་རུང་སྙམ་ནས་ལྷག་པར་བརྩེ་རིགས་ཏེ། བཞི་བརྒྱ་བ་ལས། ན་བའི་བུ་ལ་ཁྱད་པར་དུ། །མ་ནི་ལྷག་པར་གདུང་བ་ལྟར། །དེ་བཞིན་བྱང་ཆུབ་སེམས་དཔའ་རྣམས། །དམ་པ་མིན་ལ་ལྷག་པར་བརྩེ། །ཞེས་གསུངས་པ་ལྟར། རང་ལ་དོན་མེད་བཞིན་དུ་ལོག་སྒྲུབ་དང་གནོད་པ་བྱེད་མི་དེའང་ཉོན་མོངས་པས་རང་དབང་མེད་པར་གདུང་བ་ཡིན་པས། འདི་དག་ལ་ཁག་མི་འདུག་སྙམ་ནས་བློ་ལྡན་བྱང་ཆུབ་སེམས་དཔའ་རྣམས་ཀྱིས་དེ་ལ་ཉེས་པར་མི་འཛིན་ པར་སྙིང་རྗེ་བའི་སྒོ་ནས་རྗེས་སུ་འཛིན་པ་ཡིན་ཏེ། མདོ་སྡེ་རྒྱན་ལས། རྟག་ཏུ་ཉེས་པས་རང་དབང་མེད་པར་བྱས་སེམས་ཀྱིས། །སྐྱེ་བོ་ལ་ནི་བློ་ལྡན་ཉེས་པར་མི་འཛིན་ཏེ། །མི་འདོད་བཞིན་ཏུ་ལོག་པར་བསྒྲུབ་པར་བྱེད་འགྱུར་ཞེས། །སྐྱེ་བོ་དག་ལ་སྙིང་རྗེ་རྣམ་པར་འཕེལ་ཕྱིར་རོ། །ཞེས་དང་། བཀའ་གདམས་གླང་རི་ཐང་བས། གང་ལ་བདག་གིས་ཕན་བཏགས་པའི། །ཤིན་ཏུ་མི་རིགས་བྱེད་ན་ཡང་། །བཤེས་གཉེན་དམ་པར་བལྟ་བར་བྱ། །ཞེས་གསུངས་པ་ལྟར་ཕར་ལ་ཕན་བཏགས་ཀྱང་ཚུར་ལ་ཁྲོ་ཞིང་གནོད་པ་བྱེད་པ་ནི་ཁོ་རང་ཉོན་མོངས་པའི་དབང་དུ་སོང་བའི་བླུན་པོ་བྱིས་པའི་ངང་ཚུལ་ཡིན་པར་ཤེས་ནས། དེ་ཉིད་ལྷག་པར་བྱམས་བརྩེས་རྗེས་སུ་འཛིན་དགོས་སོ། །
\b
དེ་བཞིན་དུ་བཟང་བྱས་པ་ངན་དུ་སོང་བ་ནི་རང་གིས་ཚེ་སྔོན་མར་གཞན་པ་དྲིན་ལོག་འཇལ་བྱས་པའི་ལས་ངན་ཚེ་འདིར་རང་སྟེང་དུ་འཁོར་བ་ཡིན་པར་ཤེས་ནས་བཤགས་པ་བྱེད་དགོས་ཏེ། རྒྱུབཀའ་གདམས་བློ་སྦྱོང་ལས། ད་ལྟ་ཕར་ལ་བཟང་བྱས་པ་ངན་དུ་ལོག་པ་ནི་རང་གིས་སྔར་དྲིན་ལོག་འཇལ་བྱས་པའི་ལས་ངན་གྱི་འབྲས་བུ་འཁོར་བ་ཡིན། ཞེས་གསུངས། ཁྱད་པར་དུ་དེང་སང་སྙིགས་མའི་དུས་འདིར་རང་གཞན་གྱི་རྒྱུད་ན་ཉོན་མོངས་པ་འཕེལ་ཆེ་བས་དྲིན་ལོག་འཇལ་བྱེད་པ་མང་བའི་དུས་འདི་འདྲ་བར་རྐྱེན་སྣང་ཐམས་ཅད་ལམ་དུ་ཁྱེར་བ་གལ་ཆེ་སྟེ། འབྲོམ་གྱིས། གཞུང་ངོ་ཚ་ཁྲེལ་ཡོད་ཀྱི་ཕྱི་ཐག་མི་སྲིང་བར། །ཕན་ཕར་ལ་བཏགས་ཀྱང་གནོད་པ་ཚུར་ལ་སྐྱེལ། །ཆོས་ཕར་ལ་བཤད་ཀྱང་སྡིག་པ་ཚུར་ལ་གསོག །དྲིན་ལོག་པར་འཇལ་བའི་སྐྱེ་བོ་མང་སྟོབས་ཀྱིས། །ཞེས་གསུངས་པས་སོ། །
\b
དེས་ན་རང་ཉིད་བྱང་ཆུབ་ཀྱི་སྤྱོད་པ་ལ་གཞོལ་བའི་གང་ཟག་ཅིག་ཡིན་ཚེ། རང་ལ་ཚུར་བཟང་ལན་ལོག་སྒྲུབ་བྱེད་མཁན་དང་། རང་ལ་བརྟེན་ནས་སྡིག་པ་ཚབ་ཆེན་གསོག་མཁན་རྣམས་དང་། གཞན་ཡང་སྡུག་བསྔལ་དྲག་པོས་ནོན་པ་རྣམས་དང་འཕྲད་ན་བུ་གཅིག་པུ་ལ་མས་ལྷག་པར་བརྩེ་བ་ལྟར་དུ་བྱམས་སྙིང་རྗེ་བྱང་ཆུབ་ཀྱི་སེམས་སྐྱེ་བའི་རྟེན་ཡིད་བཞིན་ནོར་བུ་རྙེད་པ་ལྟ་བུའི་འདུ་ཤེས་འཛིན་དགོས་ཏེ། བཀའ་གདམས་པ་གླང་ཐང་བས། ཡང་ལོག་སྒྲུབ་བྱེད་མཁན་ལྟ་བུའི་རང་བཞིན་ངན་པ་སྡིག་པ་ཚབ་ཆེན་གསོག་པ་སྡུག་བསྔལ་དྲག་པོས་ནོན་པ་རྣམས། བརྩེ་ཡུལ་རྙེད་དཀའ་བར་བལྟས་ནས་གཅེས་པར་འཛིན་དགོས། ཞེས་དང༌། ཡང་དེ་ཉིད་ལས། རང་བཞིན་ངན་པའི་སེམས་ཅན་རྣམས། །སྡིག་སྡུག་དྲག་པོས་ནོན་མཐོང་ཚེ། །རིན་ཆེན་གཏེར་དང་འཕྲད་པ་བཞིན། །རྙེད་པར་དཀའ་བའི་གཅེས་འཛིན་བྱ། །ཞེས་ ཧྥདང་། ཇོ་བོས། བཟོད་པའི་ཡུལ་ཁྱད་པར་ཅན་དང་འཕྲད་པའི་ཚེ་བཟོད་པར་མི་བྱེད་པར་དེ་ལྟར་དཀའ་ཞེས་མ་སྨྲ་ཞིག ཅེས་གསུངས་སོ། །
\b
དེ་བཞིན་དུ་ཕར་ལ་ཕན་བཏགས་ན་དེའི་ལན་དུ་གནོད་པ་བྱེད་པ་ལ་མི་ཁྲོ་བར་དེའི་ཡང་ལན་དེ་ལ་སྙིང་རྗེ་བསྒོམ་པ་གལ་ཆེ། རང་ལ་གནོད་པ་བྱེད་པའི་ལན་དུ་ཕར་ལ་ཕན་འདོགས་མཁན་གྱི་གང་ཟག་དེ་ནི་འཛམ་གླིང་ན་ཡོད་པའི་སྐྱེས་བུ་ཐམས་ཅད་ཀྱི་ནང་ནས་ཆེས་མཆོག་ཏུ་གྱུར་པའི་གང་ཟག་བཟང་པོ་ཡིན་པས་ན། བཀའ་གདམས་པ་འཆད་ཀ་བས། ཕན་བཏགས་ལན་དུ་གནོད་བྱེད་པ། །ཡང་ལན་སྙིང་རྗེ་ཆེན་པོ་སྒོམས། །འཛམ་བུའི་གླིང་གི་སྐྱེས་མཆོག་ནི། །ཉེས་པའི་ལན་དུ་ལེགས་པར་ལྡན། །ཞེས་སོ། །
\b
དེས་ན་རང་དང་རང་གི་ཕྱོགས་ལ་གནོད་པ་བྱེད་མི་དང༌། བསྟན་པ་དང་སེམས་ཅན་ལ་གནོད་པ་བྱེད་མི་སོགས་མདོར་ན་མ་རུངས་པའི་སེམས་ཅན་ལས་ངན་རྣམས་རང་གི་མཐོང་ཐོས་བྱུང་ན། མི་དེ་ལ་ལྷག་པར་སྙིང་རྗེ་ཆེན་པོས་རྗེས་སུ་བཟུང་ནས་རང་ལ་ནུས་པ་ཅི་ཡོད་ཀྱིས་དངོས་སུའང་རྙེད་བཀུར་སྙན་གྲགས་སོགས་ཀྱི་སྒོ་ནས་ཕན་གདག་ཅི་ཐུབ་བྱེད་དགོས། གལ་ཏེ་དངོས་སུ་ཕན་མ་ཐོགས་ནའང་བྱམས་སྙིང་རྗེ་ཆེན་པོས་བཟུང་ནས་བདག་གིས་དུས་གསུམ་དུ་བསགས་པའི་དགེ་རྩ་སོགས་དེ་ལ་བསྔོ་བ་བྱེད་རྒྱུ་དེ་ནི། རྒྱལ་སྲས་བྱང་ཆུབ་སེམས་དཔའི་ཐབས་མཁས་ཀྱི་སྤྱོད་པ་ཡིན་ཏེ། རྒྱལ་སྲས་ཉིད་ཀྱིས། བདག་གམ་བདག་གི་ཕྱོགས་ལ་གནོད་བྱེད་དམ། །བསྟན་དང་འགྲོ་བ་ཡོངས་ལ་གནོད་བྱེད་པའི། །མ་རུངས་སྐྱེ་བོ་མཐོང་ཐོས་དྲན་གྱུར་ན། །ལྷག་པར་སྙིང་རྗེའི་གནས་སུ་ཤེས་བྱས་ནས། །རྙེད་བཀུར་སྙན་སྨྲ་སོགས་ཀྱིས་དངོས་སུ་ཕན། །གདགས་པར་ནུས་པ་གདགས་ཤིང་མི་ནུས་ནའང་། །བྱམས་དང་སྙིང་རྗེ་དྲག་པོས་བདག་ཉིད་ཀྱི། །བདེ་དགེ་ཅི་ཡོད་དེ་ལ་བསྔོ་བ་གཅེས། །ཞེས་གསུངས་སོ། །དེས་ན་དེ་ལྟའི་གནོད་བྱེད་རྣམས་ལ་ལྷག་པར་བརྩེ་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་གཞན་གྱིས་ལོག་སྒྲུབ་བྱེད་པ་ལམ་དུ་ཁྱེར་ཚུལ་གྱི་ལག་ལེན་ཡིན་ནོ། ། 
 \b
\v 19 ༈ གཉིས་པ་ནི། ཞེས་དེའང་ཆོས་ཀྱི་ཕྱོགས་ནས་ཐོས་བསམ་སྒོམ་པ་དང༌། འཆད་རྩོད་རྩོམ་གསུམ། མཁས་བཙུན་བཟང་པོའི་ཡོན་ཏན་དང་། འཇིག་རྟེན་ཕྱོགས་ནས་སྙན་གྲགས་རྙེད་པ་བཀུར་སྟི་སོགས་ཡོན་ཏན་གང་གི་ངོས་ནས་ཀྱང་། རང་དང་མཉམ་པའམ་ཡང་ན་ལུགས་གཉིས་གང་ལས་ཀྱང་རང་ལས་དམན་པའི་སྐྱེ་བོ་ཞིག་གིས་ཡོན་ཏན་ཁོ་བོའི་བཟང་སྙམ་ནས་ང་རྒྱལ་གྱི་དབང་གིས་བདག་ལ་ཁྱད་གསོད་དང་བརྙས་ཐབས་སྣ་ཚོགས་བྱེད་པ་དང༌། ཁོའི་ལུས་དང་ངག་གི་བྱ་སྤྱོད་ཀྱིས་བདག་གི་ཡིད་དང་མི་མཐུན་པའི་བྱེད་ཐབས་སྣ་ཚོགས་བྱས་ནའང་།དེ་ལ་ཕར་ཁོང་མི་ཁྲོ་བར་མ་ཟད་འདི་ལྟར་བསམ་དགོས་ཏེ། མི་འདི་ནི་ངའི་རྒྱུད་ཀྱི་ཞེ་སྡང་འཇོམས་པའི་གཉེན་པོ་དང་། བཟོད་པ་སྒོམ་པའི་རྟེན།ལས་སྒྲིབ་སྦྱོང་བའི་ཐབས་སུ་བླ་མ་དཀོན་མཆོག་གསུམ་གྱིས་དངོས་སུ་གནང་པ་ཡིན་པས་ད་ལྟ་ངས་ངོས་ཟིན་ཏེ་བཟོད་པའི་དཀའ་ཐུབ་བསྐྱེད་ནུས་ན་དེ་ནི་མི་འདིའི་བཀའ་དྲིན་རེད། དེས་ན་མི་འདི་ནི་བྱང་ཆུབ་བསྒྲུབ་པའི་གྲོགས་ཡིན་པའི་ཕྱིར་ན། བླ་མ་དགེ་བའི་བཤེས་གཉེན་བཞིན་དུ་སྒོ་གསུམ་གུས་པས་བཏུད་དེ་བདག་ཉིད་ཀྱི་སྤྱི་བོར་ལེན་དགོས་བསམས་ནས་བློ་སྦྱོང་དགོས། 
\b
ཁྱད་པར་དུ་གནོད་བྱེད་ཉམ་ཆུང་བ་ཁྱད་དུ་གསོད་མི་རིགས་ཏེ། སྤྱོད་འཇུག་ལས། དེ་བཞིན་གནོད་བྱེད་ཉམ་ཆུང་བ། །འགའ་ཡང་ཁྱད་དུ་གསད་མི་རུང༌། །ཞེས་གསུངས་པས་ན། ལྷག་པར་དུ་གནོད་བྱེད་ཉམ་ཆུང་བ་ལ་བཟོད་པ་ནི་བཟོད་པའི་ནང་ནས་ཆེས་ཁྱད་པར་དུ་འཕགས་པ་དང་ངོ་མཚར་བའི་གནས་ཡིན་ལ། ཁྱད་པར་དུ་གནོད་བྱེད་དེ་མཐོ་དམན་དྲག་ཞན་སུ་ཞིག་ཡིན་ཡང་བདག་གིས་ཕར་དེ་ལ་གནོད་ལན་བྱས་ན་ཕ་རོལ་པོ་དེ་ཞེ་སྡང་ལྷག་པར་འཕེལ་བ་དང་། རང་ཉིད་ཀྱང་དགེ་སྦྱོང་གི་སྤྱོད་པ་ལས་ཉམས་པར་འགྱུར་བས་ན་རང་གཞན་གཉིས་ལ་སྐྱོན་མང་དུ་འབྱུང་ཞིང་། གནོད་ལན་མ་བྱས་ན་རང་ཉིད་བཟོད་ལྡན་གྱི་སྐྱེས་བུ་སྐྱོན་མེད་ཉིད་དུ་འགྱུར་བ་ཡིན། དེ་འདྲའི་བཟོད་པ་དང་ལྡན་ན་བདག་ཉིད་ཀྱང་སེམས་ཅན་རྣམས་ལ་ཕན་འདོགས་མཁན་གྱི་ནོར་བུ་དང་འདྲ་བས་ན་བསམ་པ་ཁྱད་པར་ཅན་དེ་ནི་རྙེད་དཀའ་བའི་འདུ་ཤེས་བཟུང་སྟེ། དང་དུ་བླངས་ནས་ལྷག་པའི་བསམ་པ་དེ་ཉིད་མ་སྐྱེས་པ་བསྐྱེད་ཅིང་། སྐྱེས་པ་མི་ཉམས་པར་བྱེད་དགོས་ཏེ། གླང་ཐང་པས། བདག་ནི་སེམས་ཅན་ཐམས་ཅད་ལ། །ཡིད་བཞིན་ནོར་བུ་ལས་ལྷག་པའི། །དོན་མཆོག་སྒྲུབ་པའི་བསམ་པ་ཡིས། །རྙེད་པར་དཀའ་བས་གཅེས་འཛིན་བྱ། །ཞེས་དང་། གནོད་པ་བྱེད་པ་ལ་བཟོད་པ་ནི་སྔར་གཞན་ལ་གནོད་པ་བྱས་པའི་སྡིག་པ་འདག་བྱེད་དང་། བཟོད་པ་འགྲུབ་པའི་རྒྱུ་ཡིན་པས་ལྷག་པར་དྲིན་ཆེ་བར་ཤེས་ནས་བློས་མི་སྤོངས། ཞེས་སོ། །
\b
དེ་ལྟར་ཤེས་ནས་རང་ཉིད་བྱང་ཆུབ་ཀྱི་སྤྱོད་པ་ལ་སློབ་བཞིན་པའི་གང་ཟག་ལ་ནི་གཞན་གྱིས་གནོད་པ་བྱེད་མི་བྱུང་ན་བྱང་ཆུབ་འགྲུབ་པའི་རྒྱུ་ཉིད་དུ་ཤེས་ནས། ཆེས་བཟང་པོའི་འདུ་ཤེས་བསྐྱེད་དགོས་པ་སྟེ། དཔེར་ན་འགྲོ་བ་མང་པོས་རང་གི་མགོ་ལ་རྐང་བས་བསྣུན་ཡང་མི་ཁྲོ་བར་དགའ་སྤྲོའི་ངང་ནས་དང་དུ་ལེན་པ་ཡིན་ཏེ། སྤྱོད་འཇུག་ལས། དེ་བས་འདི་དག་གནོད་ཆེན་བྱེད་ན་ཡང་། །ཐམས་ཅད་བཟང་རྒུ་ཞིག་ཏུ་སྤྱད་པར་བྱ། །ཞེས་དང༌། འགྲོ་མང་རྡོག་པས་བདག་གི་སྤྱིར་འཚོག་གམ། །འགུམས་ཀྱང་མི་བསྡོ་འཇིག་རྟེན་མགོན་དགྱེས་མཛོད། །ཅེས་གསུངས་པ་ལྟར།མཐོ་དམན་སུས་གནོད་པ་བྱེད་ཀྱང་སངས་རྒྱས་དང་འདྲ་བར་བལྟ། བླ་མ་དང་ཡིད་བཞིན་གྱི་ནོར་བུ་དང་འདྲ་བར་བལྟ་དགོས་ཏེ། ཀླུ་སྒྲུབ་ཀྱིས།བྱང་ཆུབ་ཕྱོགས་དང་མཐུན་པའི་ཆོས་རྣམས་ཀྱི། །རྒྱུ་ནི་འདི་ལྟར་སེམས་ཅན་རྣམས་ཡིན་ཏེ། །དེ་ཕྱིར་རྫོགས་པའི་སངས་རྒྱས་འདོད་པ་ཡིས། །སེམས་ཅན་རྣམས་ནི་བླ་མ་བཞིན་དུ་བལྟ། །ཞེས་དང་། བསླབ་བཏུས་ལས། འདི་དག་ཡིད་བཞིན་ནོར་བུ་དང་། །བུམ་བཟང་འདོད་འཇོའི་བ་དང་ནི། །བླ་མ་དང་ནི་ལྷ་འདྲ་བས། །དེས་ན་འདི་དག་མགུ་བར་བྱ། །ཞེས་གསུངས་པའོ། །
\b
དེ་ལྟར་བདག་གི་བྱང་ཆུབ་ཆེན་པོའི་གོ་འཕང་བསྒྲུབ་ན་སེམས་ཅན་འདི་དག་ལ་མ་བརྟེན་པར་སྒྲུབ་ཚུལ་མེད་པ་ཡིན་པས་སེམས་ཅན་རྣམས་ནི་བྱང་ཆུབ་ཆེན་པོའི་འབྱུང་ཁུངས་ཡིད་བཞིན་གྱི་ནོར་བུ་ལྟ་བུའི་འདུ་ཤེས་བསྐྱེད་དགོས་སོ། །བདག་རང་དོན་ཡིད་བྱེད་ཀྱི་བློ་ངན་དེ་ནི་བྱང་ཆུབ་ཆེན་པོ་བསྒྲུབ་པའི་བར་ཆད་གཅིག་པུའི་རྩ་བ་ཡིན་པས་ལམ་ཁའི་རོ་བཞིན་དུ་ངེས་པར་དོར་དགོས་ཏེ། ཇོ་བོས། བདག་ལས་ངན་གྱི་རྩ་བ་ཡིན་པས་ཤི་བའི་རོ་བཞིན་དུ་སྐྱུར་ལ་ཐོངས། གཞན་བྱང་ཆུབ་ཀྱི་འབྱུང་ཁུངས་ཡིན་པས་ཡིད་བཞིན་གྱི་ནོར་བུ་རིན་པོ་ཆེ་རྙེད་པ་བཞིན་དུ་བཅངས་ཏེ་ཡོངས་ལ་ཐོངས། ཞེས་དང་། བཀའ་གདམས་པ་སྤྱན་སྔ་བས། འཇིག་རྟེན་པ་རྣམས་སེམས་ཅན་ལས་སངས་རྒྱས་གཅེས་པར་འཛིན་གྱི། འོ་སྐོལ་དེ་ལས་བཟློག་སྟེ་སངས་རྒྱས་བས་སེམས་ཅན་གཅེས་པར་འཛིན་དགོས། ཞེས་གསུངས། 
\b
དེའི་དོན་ནི་སངས་རྒྱས་ལ་མི་གུས་པ་དང་དེ་ལ་བརྟེན་མི་དགོས་ཞེས་པའི་དོན་མིན་ཡང་། ད་ལྟ་རང་ཅག་སློབ་པ་བ་རྣམས་ཀྱིས་དང་པོ་བྱང་ཆུབ་མཆོག་ཏུ་སེམས་བསྐྱེད་པ་དང༌། བར་དུ་སྦྱིན་སོགས་རྒྱལ་སྲས་ཀྱི་སྤྱོད་པ་ལ་བསླབ་པ་དང༌། མཐར་མངོན་པར་རྫོགས་པར་སངས་རྒྱས་པ་སོགས་སེམས་ཅན་ལ་བརྟེན་པ་ལས་ཐབས་གཞན་མེད་པ་དང་། སངས་རྒྱས་པའི་རྗེས་སུ་གང་འདུལ་གྱི་འགྲོ་དོན་བྱེད་པ་དང༌། ཆོས་ཀྱི་འཁོར་ལོ་བསྐོར་བ་སོགས་རྟག་ཁྱབ་ལྷུན་གྲུབ་ཀྱི་མཛད་པ་ཐམས་ཅད་སེམས་ཅན་རྣམས་ལ་བརྟེན་ཅིང་འབྲེལ་བར་འབྱུང་།བའི་ཕྱིར་རོ། །དེ་ལྟར་གཞན་གྱིས་བདག་ལ་གནོད་པ་ཅི་བྱས་ཀྱང་གནོད་བྱེད་དེ་བླ་མ་བཞིན་དུ་སྤྱི་བོར་བཀུར་ཞིང་གནོད་པ་ཐམས་ཅད་དང་དུ་ལེན་པར་བྱེད་པ་དེ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཕ་རོལ་པོས་བརྙས་ཐབས་བྱེད་པ་ལཾམ་དུ་ཁྱེར་ཚུལ་གྱི་ལག་ལེན་ཡིན་ནོ། །
\b
\v 20 གསུམ་པ་འབྱོར་རྒུད་གཉིས་ལམ་དུ་ཁྱེར་ཚུལ་ལ་རྒུད་པ་ལམ་དུ་ཁྱེར་ཚུལ་དང་། འབྱོར་བ་ལམ་དུ་ཁྱེར་ཚུལ་གཉིས་ལས། 
དང་པོ་ནི། ཞེས་དེའང་ཚེ་འདིར་ནོར་དང་ལོངས་སྤྱོད་དང་པོ་ནས་མེད་པའམ། སྔར་ཡོད་ཀྱང་དགྲ་སོགས་ཀྱིས་བརླགས་ཤིང་ཟད་དེ་རྙེད་པ་དང་བཀུར་སྟི་བྱེད་མི་མེད་ལ། ལོངས་སྤྱོད་དང་འབྱོར་བ་སོགས་འཚོ་བས་དབུལ་ཞིང་ཕོངས་ནས་ཡི་དྭགས་ལྟ་བུའི་ཉམ་ཐག་པར་གྱུར་ཏེ་དཀའ་སྡུག་ཆེན་པོ་མྱོང་ཞིང་། དེར་མ་ཟད་དུས་རྟག་ཏུ་ཕ་རོལ་མི་རྣམས་ཀྱིས་ཀྱང་དམན་པ་དང་སྤྲང་པོ་ཞེས་ཁྱི་ཕག་ལྟ་བུའི་འདུ་ཤེས་བཟུང་ནས་བརྙས་བཅོས་བྱས་ཏེ་ཀུན་གྱིས་སྨོད་པའི་གནས་སུ་གྱུར་བ་དང་། དེའི་སྟེང་དུ་འདུ་པ་རྣམ་བཞི་ཆ་མ་སྙོམ་པའི་དབང་གིས་སྲོག་ལ་ཉེན་པའི་ཚབ་ཆེན་གྱི་ནད་སྡུག་པ། མཛེ་ནད་ལྟ་བུས་ཐེབས་ནས་ཉམ་ཐག་པར་གྱུར་བ་དང་། གཞན་ཡང་དེའི་སྟེང་དུ་རྒྱལ་འགོང་དང་ཤ་ཟ་འདྲེ་སྲིན་བསེ་རག་གཟའ་ཀླུ་སོགས་མི་མ་ཡིན་གྱིས་གནོད་པ་བྱས་ནས། སྟེང་གདོན་སོགས་མ་རུངས་བའི་གདོན་གྱིས་ཐེབས་པར་གྱུར་ཀྱང་།དེར་སྐྲག་ཅིང་འཇིགས་ནས་སྡུག་བསྔལ་དེ་དང་བྲལ་ན་ཅི་མ་རུང་མི་བསམ་པར་རྐྱེན་ངན་ལམ་དུ་ཁྱེར་དགོས་ཏེ། སྤྱོད་འཇུག་ལས། བདེ་བའི་རྒྱུ་ནི་རེ་འགའ་འབྱུང་། །སྡུག་བསྔལ་རྒྱུ་ནི་ཤིན་ཏུ་མང༌། །སྡུག་བསྔལ་མེད་པར་ངེས་འབྱུང་མེད། །དེ་བས་སེམས་ཉིད་བརྟན་པར་བྱོས། །ཞེས་གསུངས་པ་ལྟར། རང་གིས་སྡུག་བསྔལ་མང་པོ་མྱོང་བ་ལ་བརྟེན་ནས་འཁོར་བ་ལས་ངེས་པར་འབྱུང་བའི་ངེས་འབྱུང་སྐྱེ་དགོས་པས་ན། སྡུག་བསྔལ་ནི་ངེས་འབྱུང་སྐྱེ་བའི་རྒྱུ་ཡིན་པར་ཤེས་དགོས། 
\b
དེ་བཞིན་དུ་དེ་ལྟའི་མི་འདོད་པའི་སྡུག་བསྔལ་མང་པོ་རང་སྟེང་དུ་མྱོང་ཡང་དེ་དག་ནི་དོན་མེད་པར་མྱོང་དགོས་ཐུག་པ་རེད། ད་རེས་ནི་བདག་གིས་བྱང་ཆུབ་སྙིང་པོའི་གོ་འཕང་སྒྲུབ་པའི་རྒྱུར་གྱུར་ན་ལུས་སེམས་ལ་སྡུག་བསྔལ་ཅི་བྱུང་ཡང་བཟོད་དོ་སྙམ་ནས་ལམ་དུ་ཁྱེར་དགོས་ཏེ། སྤྱོད་འཇུག་ལས། བསྲེགས་དང་བཅད་དང་ཚོར་བ་ནི། །དོན་མེད་བཟོད་བྱེད་ཐར་བ་ཡི། །དོན་དུ་བདག་ཀོ་ཅི་ཞིག་སྡར། །ཞེས་དང་། དེ་བས་གནོད་པ་ཁྱད་བསད་ཅིང་། །སྡུག་བསྔལ་རྣམས་ཀྱིས་མི་ཚུགས་བྱོས། །མཁས་པས་སྡུག་བསྔལ་བྱུང་ཡང་ནི། །སེམས་ནི་རབ་ཏུ་སྙོག་མི་བྱ། །ཞེས་དང༌། ཇོ་བོས། ཞུམ་པའི་སེམས་ནི་བྱུང་བའི་ཚེ། །སེམས་ཀྱི་གཟེངས་ནི་བསྟོད་པར་བྱ། །ཞེས་གསུངས་པ་ལྟར་བྱང་ཆུབ་ཀྱི་སྤྱོད་པ་ལ་བསླབ་པ་རྣམས་ལ་སྡུག་བསྔལ་ཆར་བཞིན་དུ་བབས་ཀྱང་སྡུག་བསྔལ་གྱིས་མི་ནོན་པར་སེམས་གཟེངས་བསྟོད་དེ་རྐྱེན་ངན་དགེ་བའི་བསྐུལ་མར་གྱུར་ན་རྐྱེན་དང་འཕྲད་ཚེ་སྨོན་པ་འུར་ལངས་པ་ལྟ་བུ་ཞིག་དགོས།
\b
དེས་ན་ད་ལྟ་རང་གི་ལུས་སྟེང་དུ་སྡུག་བསྔལ་ཅི་བྱུང་ཡང་དེ་ལ་བརྟེན་ནས་སྔར་བྱས་ཀྱི་ལས་ངན་ཟད་དེ་ཚེ་ཕྱི་མར་བདེ་སྐྱིད་ཀྱི་མགོ་ཚུགས་པ་ཡིན་སྙམ་ནས་ལམ་དུ་ཁྱེར་དགོས་ཏེ། བཀའ་གདམས་པ་ཁ་རག་པས། ད་ལྟའི་སྡུག་བསྔལ་ཕྲ་མོས་ཀྱང༌། །སྔར་བྱས་སྡུག་བསྔལ་ཟད་བྱས་ནས། །ཕྱི་མའི་དུས་ན་བདེ་འགྱུར་གྱི། །སྡུག་བསྔལ་དགའ་བ་སྒོམས་ཤིག་ཨང་། །དེས་ན་གོང་དུ་བཤད་པ་བཞིན་ཚེ་འདིར་འཚོ་བས་ཕོངས་པ་དང༌། མི་རྣམས་ཀྱིས་བརྙས་ བཅོས་བྱས་པ་དང༌། དེའི་སྟེང་དུ་ཚབ་ཆེན་ནད་གདོན་གྱིས་ཟིན་ནས་ཉམ་ཐག་པར་གྱུར་ཀྱང་། དེ་ལ་སྐྲག་འཇིགས་དང་འགྱོད་པ་མི་བྱེད་པར་མ་ཟད་རང་ཉིད་སྡུག་བསྔལ་གྱིས་མནར་བ་ལ་རྗེས་སུ་དཔག་སྟེ། གཞན་སྡུག་བསྔལ་ གྱིས་མནར་བ་འདི་དག་རང་གི་ཕ་མར་མ་གྱུར་པ་གཅིག་ཀྱང་མེད་པས། འདི་དག་སྙིང་རེ་རྗེ་སྙམ་ནས་སྙིང་རྗེའི་སྟོབས་ཀྱིས་སྤྱིར་འགྲོ་བ་ཀུན་གྱི་སྡིག་པ་དང་སྡུག་བསྔལ་ཐམས་ཅད་བདག་གི་སྟེང་ལ་ལེན་པར་བྱེད་ཅིང་དེ་ལ་སེམས་ཞུམ་པ་མེད་པར་དགའ་བར་བལྟ་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་རྒུད་པ་ལམ་དུ་ཁྱེར་ཚུལ་གྱི་ལག་ལེན་ཡིན་ནོ། །
\b
དེ་ལྟར་ན་ད་ལྟ་མིར་གྱུར་པའི་ལུས་སྟེང་དུ་བྱུང་བའི་སྡུག་བསྔལ་འདི་ལྟ་བུའི་ཅུང་ཟད་ཅིག་མི་བཟོད་ན། འོ་ན་དམྱལ་བའི་སྡུག་བསྔལ་ཇི་ལྟར་བཟོད་དེ། སྤྱོད་འཇུག་ལས། ད་ལྟའི་སྡུག་བསྔལ་འདི་ཙམ་ལའང་། །བདག་ནི་བཟོད་པར་མི་ནུས་ན། །དེས་ན་དམྱལ་བའི་སྡུག་བསྔལ་རྒྱུ། །ཁྲོ་བ་ཅི་སྟེ་ཟློག་མི་བྱེད། །ཅེས་གསུངས་པ་ལྟར་རོ། །
\b
དེས་ན་སྔར་ཡང་བདག་དམྱལ་བའི་གནས་ནས་ལན་གྲངས་སྟོང་ཕྲག་མང་པོར་སྡུག་བསྔལ་མྱོང་བ་ནི་དོན་མེད་དུ་གྱུར་འདུག ད་ལྟ་རང་ལ་མི་འདོད་པ་བྱུང་བའི་རྐྱེན་བྱས་ཏེ་དགེ་སྡུག་གཏོང་ལེན་བྱེད་ནུས་ན་བསྐལ་བ་མང་པོའི་ཚོགས་རྫོགས་ཤིང་སྒྲིབ་པ་དག་པས་ན། དོན་དང་ལྡན་པ་ཡིན་ཏེ། སྤྱོད་འཇུག་ལས། འདོད་པའི་དོན་དུ་སྲེག་ལ་སོགས། །དམལ་བ་ ཀྵསྟོང་ཕྲག་མྱོང་གྱུར་ཀྱང་། །བདག་གིས་རང་གི་དོན་དང་ནི། །གཞན་གྱི་དོན་ཡང་མ་བྱས་སོ། །ཞེས་དང་། དེ་བས་གནོད་པ་ཁྱད་གསོད་ཅིང༌། །སྡུག་བསྔལ་རྣམས་ཀྱིས་མི་ཚུགས་བྱོས། །ཞེས་དང་། ཞུམ་བཅས་རྩོལ་བ་དོར་བ་ལ། །ཕུང་ལས་ཐར་བ་ཡོད་དམ་ཅི། །ཞེས་སོགས་གསུངས་པས་སོ། །
\b
དེས་ན་སྡུག་བསྔལ་མི་འདོད་པ་ཅི་བྱུང་ཡང་དེས་རང་གི་སྙིང་སྟོབས་མི་ཞན་པར་སེམས་སྟོབས་བསྐྱེད་ནས་ལམ་དུ་ཁྱེར་དགོས་ཏེ།རིན་ཆེན་ཕྲེང་བ་ལས། ཡི་དྭགས་བཞིན་དུ་རྒུད་ན་ཡང་། །ཞུམ་པ་ཉིད་དུ་མི་བྱ་འོ། །ཞེས་སོ། །དེ་བཞིན་དུ་རང་ལ་ཚེ་འདིར་རྐྱེན་ངན་དང་བར་ཆད་སྡུག་བསྔལ་སོགས་མི་འདོད་པ་ཅི་བྱུང་ཡང་ལམ་དུ་ཁྱེར་ཤེས་ན་དགེ་བའི་བཤེས་གཉེན་དང་། དགེ་བའི་སྐུལ་མ། སྡིག་པའི་ཕྱགས་མ་ཉིད་དུ་གྱུར་བ་ཡིན་ཞེས་བཀའ་གདམས་པ་ཁ་རག་པས། རྐྱེན་ངན་དགེ་བའི་བཤེས་གཉེན་ཡིན། །སྡུག་བསྔལ་སྡིག་པའི་ཕྱགས་ཤིང་ཡིན། །མི་དགའ་བྱུར་དུ་མ་བལྟ་ཨང་། །ཞེས་གསུངས་པ་ལྟར། སྡུག་བསྔལ་ཅི་བྱུང་ཡང་ཡིད་དགའ་ཀྱི་ལེ། སྣང་བ་སྤྲོ་སེང་ངེ་བའི་བདེ་བ་ཁོ་ན་རྒྱུན་དུ་བསྟེན།།རང་ལ་སྡུག་བསྔལ་བྱུང་ན་དེས་རྐྱེན་བྱས་ཏེ། མཁའ་ཁྱབ་ཀྱི་འགྲོ་བ་སེམས་ཅན་རྣམས་ཀྱི་སྡུག་བསྔལ་རང་སྟེང་དུ་ལེན་ཞིང་། རང་གིས་དུས་གསུམ་དུ་བསགས་པའི་དགེ་རྩ་འབྲས་བུ་དང་བཅས་པ་གཞན་ལ་སྟེར་དགོས་ཏེ། རང་གི་རྩོམ་ཚོགས་ལས། མཁའ་ཁྱབ་འགྲོ་བའི་སྡུག་བསྔལ་བག་ཆགས་ཀུན། །བདག་ཉིད་གཅིག་པུའི་སྟེང་དུ་མྱོང་བ་དང་། །བདག་གིས་ཐོག་མེད་བསགས་པའི་དགེ་འབྲས་ཀུན། །མ་ལུས་འགྲོ་བའི་རྒྱུད་ལ་སྨིན་གྱུར་ཅིག །ཅེས་པ་ལྟ་བུའི་སྨོན་ལམ་འདེབས་པ་དང་བཅས་བྱའོ། །
\b
དེའང་སྔོན་གྱི་ཇོ་བོ་བཀའ་གདམས་པ་རྣམས་ཀྱིས། སྡུག་བསྔལ་ལམ་དུ་ཁྱེར་ཤེས་ན། །སྡུག་གི་མཇུག་སྡུད་ཆེན་པོ་ཡིན། །ཞེས་པ་ལྟར་རོ། །དེ་ལྟར་ཤེས་ན་སྐྱོན་ཐམས་ཅད་ཡོན་ཏན་དུ་སློང་ནུས་ཤིང༌། སྡུག་བསྔལ་ཐམས་ཅད་བདེ་བར་འཆར་ཐུབ། གེགས་དང་བར་ཆད་གང་གིས་ཀྱང་མི་ཚུགས་ཤིང་དམ་པ་གོང་མ་རྣལ་འབྱོར་བ་རྟོགས་པ་མཆོག་གྱུར་རྣམས་ཀྱི་ངོར། སྡུག་བསྔལ་ཡང་རྫུན་པར་རྟོགས་པས་ཅི་ཡང་བདེན་པར་མེད་པ་ཡིན་ནོ། །རང་ཅག་རྣམས་ཀྱིས་ཀྱང་སྡུག་བསྔལ་ལམ་དུ་ཁྱེར་ ཤེས་ན་སྡུག་བསྔལ་འདི་འཁོར་བའི་ཉེས་དམིགས་སྟོན་པའི་བཤེས་གཉེན་དང་། བཟོད་པ་དང་སྙིང་རྗེ་སྐྱེ་བའི་དངོས་རྒྱུ། ཆོས་པའི་བཟང་ངན་ཤན་འབྱེད་པའི་བློ་མིག ལས་སྒྲིབ་བག་ཆགས་སྦྱོང་བའི་མན་ངག་ཡིན་ཞེས་རྒྱལ་སྲས་ཉིད་ཀྱིས། སྡུག་བསྔལ་གྱི་རྐྱེན་དགེ་སྦྱོར་གྱི་གྲོགས་སུ་འགྲོ་བ་འདི་ཆོས་པ་བཟང་པོའི་རྣམ་ཐར་ཡིན། ཞེས་གསུངས་པ་ལྟར་དུ་སེམས་དཔའ་ཆེན་པོ་ཁོང་གི་རྣམ་ཐར་དུའང༌། ཁོང་གི་སྐུ་ལས་ཤིག་།གཅིག་ཐང་ལ་ལྷུང་བའི་སྟེང་དུ་ཞག་བདུན་དུ་ཉལ་བ་དང་། གཞན་གྱི་སློག་ནང་གི་ཤིག་རྣམས་རང་གི་སྐུ་ལ་བཞེས་ཤིང་སྡུག་བསྔལ་ལམ་དུ་ཁྱེར་བས་མཐར་སྡུག་བསྔལ་གང་གིས་ཀྱང་བརྫི་མི་ནུས་པ་ཞིག་བྱུང་བ་དང་། ཡང་ཁོང་ལ་སྙུང་གཞིས་ཟིན་པའི་རྐྱེན་དེ་ལམ་དུ་ཁྱེར་བས་རྨི་ལམ་འོད་གསལ་དུ་ཤར་བ་དང༌། དགེ་སྦྱོར་རྒྱ་ཆེར་འཕེལ་བ་སོགས་ཀྱི་ལོ་རྒྱུས་མང་ངོ༌། ། 
\b
\v 21 ༈ གཉིས་པ་ནི། ཞེས་དེའང་བདག་ཉིད་རིགས་གཟུགས་དབང་ཐང་འབྱོར་བ་སོགས་ཕུན་སུམ་ཚོགས་པ་ཞེས་ཡུལ་ཕྱོགས་ཐམས་ཅད་ཀྱིས་རང་ལ་བཟང་བསྟོད་དང་བསྔགས་བརྗོད་བྱས་ཏེ་རང་ཉིད་ཕྱོགས་ཀུན་ཏུ་སྙན་པར་གྲགས་ཤིང་འགྲོ་བ་མང་པོས་བཀུར་སྟི་དང་གུས་པའི་སྒོ་ནས་སྤྱི་བོའི་གཙུག་ཏུ་བཀུར་བའམ་བཏུད་པར་བྱེད་པ་དང་། དེ་བཞིན་དུ་རང་ལ་ལོངས་སྤྱོད་ཀྱི་འབྱོར་བ་ཡང་རྒྱལ་ཆེན་རྣམ་ཐོས་བུའི་ནོར་གཏེར་རྡོལ་བ་དང་འདྲ་བར་ཟད་མེད་ཀྱི་གཏེར་ཆེན་པོ་ལ་མངའ་དབང་འབྱོར་ནས་འཇིག་རྟེན་ཁམས་ཀྱི་ལོངས་སྤྱོད་ཐོབ་པར་གྱུར་ཀྱང་ནི། དེ་འདྲ་དེ་ནི་སྔར་ཡང་ལན་གྲངས་མང་པོར་ཐོབ་མྱོང་མོད། སྲིད་པ་ལས་ཐར་བའི་གོ་སྐབས་མ་རྙེད་པས་ན་སྙིང་པོ་སྤུ་ཙམ་མེད་དེ། ཀློང་ཆེན་པའི་ཞལ་ནས། སྲིད་གསུམ་བདག་པོར་སྔར་ཡང་ལན་བརྒྱར་སྐྱེས། །ངུར་སྨྲིག་རྒྱལ་མཚན་འཛིན་པ་ད་རེས་ཙམ། །ཞེས་གསུངས་པས་སོ། །དེ་ལྟར་སྲིད་པའི་དཔལ་འབྱོར་ཐམས་ཅད་གློག་ལྟར་གཡོ་བ་དང༌། རྩྭ་རྩེའི་ཟིལ་ཐིགས་ལྟར་མི་བརྟན་པ་དང༌། ཆུའི་ལྦུ་བ་ལྟར་སྙིང་པོ་མེད་པ། སྦྲུལ་གྱི་པགས་པ་ལྟར་།འདོར་བའི་ཆོས་ཅན་ཉིད་དུ་གཟིགས་ནས། སེམས་ཁེངས་པ་དང་རྒྱགས་པ་མེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་འབྱོར་བ་ལམ་དུ་ཁྱེར་ཚུལ་གྱི་ལག་ལེན་ཡིན་ནོ། །
\b
དེས་ན་སྙན་གྲགས་དང་རྙེད་བཀུར་ཇི་ལྟར་ཡོད་པ་དེ་ལྟ་དེ་ལྟར་རང་རྒྱུད་ལ་ཁེངས་དྲེགས་དང་ང་རྒྱལ་འཕེལ་བྱེད་ཡིན་པས་ན། རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ལམ་ཁའི་རོ་བཞིན་དུ་འདོར་རིགས་ཏེ། བཤེས་སྤྲིངས་ལས། རིགས་དང་གཟུགས་དང་ཐོས་པ་ལང་ཚོ་དང་། །དབང་ཐང་ཆེ་བས་རྒྱགས་པ་དགྲ་བཞིན་གཟིགས། །ཞེས་དང༌། སྤྱོད་འཇུག་ལས། ཉོན་མོངས་ང་རྒྱལ་གྱིས་།ཁེངས་ནས། །ངན་འགྲོར་ང་རྒྱལ་གྱིས་འཁྲིད་ཅིང་། །ཞེས་སོགས་གསུངས་པས་སོ། །
\b
དེ་ལྟར་རང་ལ་རིགས་གཟུགས་དང་མཁས་བཙུན་སོགས་ཀྱི་ཡོན་ཏན་དང༌། སྙན་གྲགས་དང་རྙེད་བཀུར་ཡོད་པ་སོགས་ཀྱི་རྐྱེན་བྱས་ནས་ང་རྒྱལ་དང་ཁེངས་སེམས་སྐྱེས་ཏེ། གཞན་རྣམས་ཁྱད་གསོད་སོགས་ཆོས་མིན་སྡིག་པའི་ལས་སྣ་ཚོགས་འཕེལ་བ་དང་དེ་ལ་བརྟེན་ནས་བག་མེད་པར་གྱུར་ཅིང་དེའི་དབང་གིས་ཉོན་མོངས་པ་སྣ་ཚོགས་འབྱུང་བ་སོགས་ཉེས་པ་ཁོ་ནའི་རྒྱུ་ཡིན་ལ། ཕྱི་མར་ཡང་ངན་སོང་དུ་འགྲོ་བ་སོགས་འདི་ཕྱི་གཉིས་ཀར་ཉམས་པར་འགྱུར་བས་ན་དེ་དག་སྤོང་དགོས་ཏེ། རིན་ཆེན་ཕྲེང་བ་ལས། ལྷ་བཞིན་ཕུན་སུམ་ཚོགས་པས་ཀྱང་། །ཁེངས་པ་ཉིད་དུ་མི་བྱ་ཞིང་། །ཞེས་དང་། རྒྱལ་སྲས་ཉིད་ཀྱི་ཞལ་ནས།འོ་སྐོལ་ཆོས་པ་རྣམས་ལའང་མཁས་བཙུན་བཟང་གསུམ་གྱི་ཡོན་ཏན་གང་ཡོད་ཀྱང་དེས་རང་ཉིད་མཆོག་ཏུ་འཛིན་ཅིང་ང་རྒྱལ་གྱིས་རང་ལས་དམན་པ་ལ་བརྙས་བཅོས་དང་། མཉམ་པ་ལ་འགྲན་སེམས། མཐོ་བ་ལ་ཕྲག་དོག་བྱེད་ན་ཆོས་གནད་དུ་མ་སོང་བ་ཡིན། ཞེས་གསུངས། 
\b
འབྲོམ་གྱིས་ཀྱང་། རང་ལ་ཡོན་ཏན་ཅི་ཙམ་ཡོད་ན་ཡང་། །གཞན་ལ་ཁྱད་གསོད་བརྙས་པ་ཆུང་བར་མཛོད། །ཅེས་གསུངས་པ་ལྟར། རང་ལ་ཆོས་འཇིག་རྟེན་གཉིས་ཀྱི་ཡོན་ཏན་ཇི་ལྟར་ཡོད་ཀྱང་ཁེངས་དྲེགས་དང་ང་རྒྱལ་བཏུལ་ཏེ། རྒྱགས་པ་ཐམས་ཅད་སྤངས་ནས་དམན་ས་བཟུང་ཞིང་ཀུན་གྱི་བྲན་ལྟར་དུ་གནས་དགོས་པ་དང༌། མཐོ་དམན་བར་གསུམ་གོང་དུ་བཀུར་དགོས་ཏེ། སྤྱོད་འཇུག་ལས། དེང་ནས་ངེས་བརྟུལ་འཇིག་རྟེན་ བྲན་དུ་མཆི། །ཞེས་དང༌། ཇོ་བོས། གང་དུ་མཐོ་བའི་སེམས་བྱུང་ཚེ། །དེ་ཚེ་ང་རྒྱལ་གཅོག་བྱ་ཞིང༌། །ཞེས་དང༌། དྲེགས་རློམས་ང་རྒྱལ་ཁེངས་པའི་སེམས་ཀུན་སྨོད་ལ་ཞི་ཞིང་དུལ་བར་གྱིས། དམན་པ་རྣམས་ལ་སྙིང་རྗེ་བསྐྱེད་ལ་ཁྱད་དུ་གསོད་པ་དང་བརྙས་པ་ སྤོངས། ཞེས་སོགས་གསུངས་སོ། །
\b
དེས་ན་གནས་གང་དུ་འདུག་ཀྱང་རུང་ལ། གྲོགས་སུ་དང་འགྲོགས་ནའང་རུང་། ལས་ཅི་བྱེད་ཀྱང་རུང་སྟེ། མདོར་ན་དུས་དང་རྣམ་པ་ཀུན་ཏུ་དམན་པའི་ས་བཟུང་ཞིང༌། གཞན་སུ་ཡིན་ཡང་གོང་དུ་བཀུར་པ་དང་གུས་པ་བསྐྱེད་དགོས་ཏེ། གླང་རི་ཐང་པས། གང་དུ་སུ་དང་འགྲོགས་པའི་ཚེ། །བདག་ཉིད་ཀུན་ལས་དམན་ལྟ་ཞིང་། །གཞན་ལ་བསམ་པ་ཐག་པ་ཡིས། །མཆོག་ཏུ་གུས་པར་འཛིན་པར་བྱ། །ཞེས་དང༌། པུ་ཏོ་པས། བྱང་ཆུབ་སེམས་དཔས་ང་རྒྱལ་བསྐྱུངས་ཏེ། དམན་ཆ་བཟུང་ལ་ཐམས་ཅད་ལ་སྙིང་རྗེ་ཆེ་བ་དང་གུས་པ་བྱེད་དགོས། ཞེས་དང༌། ཁ་རག་པས། བཟང་པོའི་དཔོན་ཆ་མ་འཛིན་པར། །ངན་པའི་དམན་ཆ་ཟུངས་ཤིག་ཨང་། །ཞེས་གསུངས་སོ། །དེས་ན་རང་ལ་རྙེད་བཀུར་སྙན་གྲགས་བདེ་སྐྱིད་ཇི་ལྟར་ལྡན་ཡང་རང་རྒྱུད་ལ་ཁེངས་དྲེགས་སོགས་ཀྱི་རྒྱུར་མི་འགྱུར་བ་དང་། དེ་དག་གི་མགོ་གནོན་དུ་འགྱུར་བ་ཞིག་དགོས་ཏེ། གླང་ཐང་པས། དེ་ལྟར་སྐྱིད་པ་ལམ་དུ་ཁྱེར་ཚུལ་ཤེས་ན། སྐྱིད་ཀྱི་གཉའ་གནོན་ཆེན་པོ་ཡིན། ཞེས་དང་། རྒྱལ་སྲས་ཉིད་ཀྱིས། དེ་ཕྱིར་གང་དུ་སུ་དང་འགྲོགས་ཀྱང་རུང་། །མཐོ་དམན་འབྲིང་གསུམ་སྤྱི་བོར་ཁུར་བ་གཅེས། །ཞེས་གསུངས་པ་ལྟར་མདོར་ན་འབྱོར་རྒུད་ སྐྱིད་སྡུག་སོགས་གང་བྱུང་ཡང་སྒྱུ་མ་དང་རྨི་ལམ་ལྟ་བུར་ཤེས་ནས། སྐྱིད་ན་སྐྱིད་ཐེག་པ་ཞིག་དང༌། སྡུག་ན་སྡུག་ཐེག་པ་ཞིག་དགོས་ཀྱི། གཞན་དུ་བདེ་སྐྱིད་ཅུང་།ཟད་བྱུང་ན་ཁེངས་དྲེགས་སྐྱེ་བ་དང་། སྡུག་བསྔལ་ཅུང་ཟད་འོང་ན་ཞུམ་ཞིང་སྙིང་ཤོར་འགྲོ་བ་ལྟ་བུའི་སྐྱིད་སྡུག་གི་རྐྱེན་མི་ཐེག་པ་དེ་འདྲ་ཞིག་གིས་མི་འོང་སྟེ། པུ་ཏོ་བས། གྲོང་ཁྱེར་བཅུ་བསྐོར་བས་བསོད་སྙོམས་མ་རྙེད་ཀྱང་ཞུམ་པར་མི་བྱ། བསྙེན་བཀུར་ཆར་བཞིན་བབས་ཀྱང་དགའ་ཞིང་ཆགས་པར་མི་བྱ། ཞེས་གསུངས་སོ། །
\b
དེས་ན་སྙན་གྲགས་དང་ལོངས་སྤྱོད་ལ་ཆགས་པར་བྱེད་པ་ནི་དཔེར་ན་བྱིས་པས་བྱེ་མས་ཁང་བ་བརྩིགས་ནས་དེ་ལ་དགའ་ཞེན་སྐྱེས་པ་ལྟ་བུའི་སྙིང་པོ་མེད། ནོར་མེད་དབུལ་བོར་གྱུར་བ་དང་གཞན་གྱིས་མི་སྙན་པ་སོགས་ཇི་ལྟར་བརྗོད་ཀྱང་། དེ་ནི་ །དཔེར་ན་བྱིས་པའི་བྱེ་མའི་ཁང་བུ་ཞིག་ནས་དེ་ལ་སྡུག་བསྔལ་བྱེད་པ་དང་འདྲ་བས་ན་སྙིང་པོ་མེད་ཅེས་སྤྱོད་འཇུག་ལས། བྱེ་མའི་ཁང་བུ་བསྡིབས་གྱུར་ན། །བྱིས་པ་རྣམས་ནི་ག་ཆད་ངུ་། །དེ་བཞིན་བསྟོད་དང་གྲགས་ཉམས་པས། །རང་གི་སེམས་ནི་བྱིས་པ་བཞིན། །ཞེས་གསུངས་པ་ལྟར་སྲིད་པའི་བདེ་འབྱོར་ཐམས་ཅད་ནི་བྱང་ཆུབ་སེམས་ཀྱི་མ་ཟིན་པའི་ཟག་བཅས་ཀྱི་དགེ་འབྲས་ཡིན་པས་སྙིང་པོ་ཅི་ཡང་མེད་ལ། དེར་ཆགས་པས་སྲིད་ ༧པ་སྡུག་བསྔལ་གྱི་གཅོང་རོང་བཙོན་ཁང་ལྟ་བུ་ལས་ནམ་ཡང་ཐར་བར་མི་ནུས་སོ། །
\b
བྱང་ཆུབ་ཀྱི་སེམས་ལ་བརྟེན་ན་ནི་དཔེར་ན་རང་ཉིད་ཉོན་མོངས་པ་བརྒྱད་ཁྲི་བཞི་སྟོང་གི་དམག་དཔུང་ཆེན་པོའི་གཡུལ་ངོ་ལས་ཐར་ཏེ་རྣམ་མཁྱེན་བླ་ན་མེད་པའི་བདེ་སྐྱིད་ཀྱི་ཡུལ་ལྗོངས་ཆེན་པོ་དེར་འགྲོ་དགོས་ན་བྱང་ཆུབ་ཀྱི་སེམས་དང༌། དེ་དང་མཚུངས་ལྡན་དགེ་བའི་སེམས་བྱུང་གི་ཚོགས་ཀྱི་སྐྱེལ་མ་དཔའ་བོའི་དཔུང་དང་འགྲོགས་ནས་སོང་ན་གང་འདོད་ཀྱི་སར་བདེ་བླག་ཏུ་བགྲོད་ནུས་པ་ཡིན་ཏེ། ཞི་བ་ལྷས། སྡིག་པ་ཤིན་ཏུ་མི་བཟད་བྱས་ན་ཡང་། །དཔའ་ལ་བརྟེན་ནས་འཇིགས་པ་ཆེན་པོ་ལྟར། །གང་ལ་བརྟེན་ན་ཡུད་ཀྱིས་གྲོལ་གྱུར་པ། །དེ་ལ་བག་ཅན་རྣམས་ཀྱིས་ཅིས་མི་བརྟེན། །ཞེས་གསུངས་པ་དང་ཚུལ་མཐུན་པར་བྱང་ཆུབ་ཀྱི་སེམས་རིན་པོ་ཆེ་ནི་ཉོན་མོངས་པའི་ཚོགས་ཐམས་ཅད་སྐད་ཅིག་ལ་སྲེག་པར་བྱེད་པའི་དུས་མཐའི་མེ་དཔུང་ལྟ་བུ་ཡིན་ཏེ།སྤྱོད་འཇུག་ལས། དེ་ནི་དུས་མཐའི་མེ་བཞིན་སྡིག་ཆེན་རྣམས། །སྐད་ཅིག་གཅིག་གིས་ངེས་པར་སྲེག་པར་བྱེད། །ཅེས་གསུངས་སོ། ། 
\b
\v 22 ༈ བཞི་བ་ཆགས་སྡང་གཉིས་ལམ་དུ་ཁྱེར་བ་ལ་སྡང་ཡུལ་ལམ་དུ་ཁྱེར་བ་དང་། ཆགས་ཡུལ་ལམ་དུ་ཁྱེར་བ་གཉིས་ལས། དང་པོ་ནི། ཞེས་དེའང་རྒྱལ་སྲས་བྱང་ཆུབ་སེམས་དཔའ་རྣམས་ཀྱི་དགྲ་ཐམས་ཅད་ཀྱི་ནང་ནས་ནམ་ཡང་ཤིན་ཏུ་འདུལ་དཀའ་བ་ནི་རང་གི་རྒྱུད་ལ་གནས་པའི་ཞེ་སྡང་གི་དགྲ་བོ་མ་རུངས་བ་འདི་ཉིད་ཡིན། འདི་ཉིད་འདུལ་ནུས་ན། ཐབ་ནང་གི་མེ་བསད་ན་ཁང་སྟེང་གི་དུ་བ་རྒྱུན་ཆད་པ་ལྟར་ཕྱིའི་དགྲ་སྡེ་ཐམས་ཅད་ཀྱང་ངང་གིས་ཞི་བ་ཡིན། རང་རྒྱུད་ཀྱི་ཉོན་མོངས་པ་ཞེ་སྡང་གི་དགྲ་འདིས་ནི་དུས་ཡུན་རིང་པོ་འཁོར་བ་ཐོག་མེད་ནས་བཟུང་ད་ལྟའི་བར་དུ་རང་རྒྱུད་ལ་གནས་ནས་གནོད་པ་ཚབ་ཆེན་པོ་བྱས་པ་ཡིན་ཏེ། བདག་འཇིགས་རུང་སྲིད་པའི་བཙོན་ཁང་ཆེན་པོའི་ནང་དུ་འཕང་སྟེ་དམྱལ་ཁམས་བཅོ་བརྒྱད་སོགས་ནས་ཚ་གྲང་བཅད་གཏུབ་སོགས་ཀྱི་སྡུག་བསྔལ་ཡ་ང་བ་བཟོད་དུ་མེད་པའི་དུཁ་ཆེན་པོ་མྱོང་དུ་བཅུག་པ་དང༌། དེ་བཞིན་དུ་ཉོན་མོངས་པའི་དགྲ་འདིས་བདག་ཡི་དྭགས་ཀྱི་བཙོན་ཁང་དུ་བཀྲེས་སྐོམ་གྱི་སྡུག་བསྔལ་དང༌། དུད་འགྲོའི་ བཙོན་ཁང་དུ་བླུན་རྨོངས་དང་བཀོལ་སྤྱོད་སོགས་བརྣག་པར་དཀའ་བ། བཙོན་སྡུག་ཆེན་པོ་བསྐལ་བ་བརྒྱ་སྟོང་མང་པོར་མྱོང་དུ་བཅུག 
\b
གཞན་ཡང་མི་སྐྱེ་རྒ་ན་འཆིའི་སྡུག་བསྔལ། ལྷ་མ་ཡིན་འཐབ་རྩོད་ཀྱི་སྡུག་བསྔལ། ལྷ་འཆི་འཕོ་ལྟུང་བྱེད་ཀྱི་སྡུག་བསྔལ་སོགས་བཟོད་དཀའ་བའི་སྡུག་བསྔལ་ཁྲི་མུན་མང་པོའི་ནང་དུ་འཕང་ནས། སྐད་ཅིག་ཙམ་ཡང་བདེ་བའི་གོ་སྐབས་མི་སྦྱིན་མཁན་གྱི་དགྲ་བོ་གནོད་བྱེད་དེ་ནི། ཐོག་མེད་ནས་རང་རྒྱུད་དང་འབྲལ་མ་མྱོང་བའི་ཉོན་མོངས་པའི་དགྲ་སྤྱི་དང༌། ཁྱད་པར་དུ་ཞེ་སྡང་འདི་ཉིད་ཡིན་པས་ངོས་བཟུང་སྟེ། ད་ལྟ་ཉིད་ནས་ཁོ་ཕར་ལ་འདུལ་ཐབས་མ་བྱས་ན། ཡང་ཁོ་ཉོན་མོངས་པ་བརྒྱད་ཁྲི་བཞི་སྟོང་གི་ལས་དམག་གི་དཔུང་དང་འགྲོགས་ནས་འོང་ན། སླར་འཁོར་བ་མཐའ་མེད་ཀྱི་གནས་སུ་རང་དབང་མེད་པར་ཁྲིད་དེ་ངན་སོང་དམྱལ་བའི་སྡུག་བསྔལ་སོགས་དཔག་ཏུ་མེད་པ་སྣ་ཚོགས་མྱོང་དུ་འཇུག་གྲབས་བྱེད་བཞིན་ཡོད་པས། འདི་ལྟ་བུའི་གནོད་ཚབ་ཆེན་པོ་ཞིག་ནི་གཞན་ན་མེད་དེ། ལྷ་དང་ལྷ་མིན་སོགས་འཇིག་རྟེན་ཐམས་ཅད་བདག་གི་དགྲར་ལངས་ཀྱང་བདག་མནར་མེད་པའི་གནས་སུ་འཕེན་པར་མི་ནུས་ཞེས་སྤྱོད་འཇུག་ལས། གལ་ཏེ་ལྷ་དང་ལྷ་མིན་རྣམས། །ཐམས་ཅད་བདག་གི་དགྲར་ལངས་ཀྱང༌། །དེ་དག་གིས་ཀྱང་མནར་མེད་པའི། །མེ་ནང་ཁྲིད་ཅིང་འཇུག་མི་ནུས། །ཞེས་གསུངས་སོ། །
\b
གཞན་ཡང་ཉོན་མོངས་པའི་དགྲ་འདིས་ནི་བདག་མནར་མེད་པའི་མེ་ནང་དུ་ཁྲིད་པའི་གྲངས་ཀྱང་བགྲང་གིས་མི་ཟིན་པ་ཡོད་པ་དང་། དུས་ཡུན་ཡང་ཤིན་ཏུ་རིང་བོ་འཁོར་བ་ཐོག་མེད་ནས་བཟུང་སྟེ་བདག་འཁོར་བ་དང་ངན་སོང་གི་གནས་ནས་ཐར་དུ་མ་བཅུག་པ་འདི་ལྟ་བུའི་གནོད་པ་ནི་དགྲ་གཞན་གང་གིས་ཀྱང་མི་ནུས་ཏེ། སྤྱོད་འཇུག་ལས། བདག་གི་ཉོན་མོངས་དགྲ་བོ་གང་། །དུས་རིང་ཐོག་མཐའ་མེད་པ་ལྟར། །དགྲ་གཞན་ཀུན་གྱིས་དེ་ལྟ་བུར། །ཡུན་རིང་ཐུབ་པ་མ་ཡིན་ནོ། །
\b
དེས་ན་ད་ལྟ་རང་ཅག་འཁྲུལ་བའི་དབང་གིས་རང་དང་མི་མཐུན་པའི་དགྲ་གང་རུང་ཞིག་གིས། རང་གི་ལོངས་སྤྱོད་འཕྲོག་པ་དང་གཉེན་མཛའ་བསད་པ་སོགས་ཀྱི་གནོད་པ་ཅུང་ཟད་རེ་བྱས་པ་དེ་མི་བཟོད་པར། ཕ་རོལ་གྱི་དགྲ་དེ་བཏུལ་མ་ཐུབ་པ་དེ་སྲིད་དུ་བདག་ལ་གཉིད་ཀྱང་མི་ཁུག་ན། ཉོན་མོངས་པའི་དགྲ་འདིས་ནི་འཁོར་བ་ཐོག་མ་མེད་པ་ནས་སྡུག་བསྔལ་འདི་འདྲ་ཞིག་གཏད་པས་འདི་ཉིད་ནམ་ཞིག་བཏུལ་མ་ཐུབ་པ་ མིདེ་སྲིད་དུ་བདག་གཉིད་ཀྱང་ཁུག་མི་རིགས་ཏེ། སྤྱོད་འཇུག་ལས། དེ་ལྟར་ཇི་སྲིད་བདག་གི་དགྲ་འདི་མངོན་སུམ་དུ། །ངེས་པར་མ་བཅོམ་དེ་སྲིད་བདག་འདིར་བརྩོན་མི་འདོར། །རེ་ཞིག་གནོད་བྱེད་ཆུང་ངུ་ལ་འང་ཁྲོས་གྱུར་པ། །ང་རྒྱལ་བདོ་རྣམས་དེ་མ་བཅོམ་པར་གཉིད་མི་འོང་། །ཞེས་གསུངས་པ་དེ་བཞིན་དུ་ཚེ་འདིར་རང་ལ་ཇི་འདྲ་བའི་དགྲ་བོ་ཞིག་ཡོད་ཀྱང༌། རང་གི་མི་རྒྱུ་ལོངས་སྤྱོད་བུ་དང་ཆུང་མ་གཅེས་པའི་སྲོག་དང་བཅས་པ་དགྲ་བོ་དེ་ལ་གཏད་ཅིང་མགོ་འབུལ་བྱས་ནས་མཐུན་ཐབས་བྱས་ན། དགྲ་དེས་རང་ལ་གནོད་མི་བྱེད་པར་མ་ཟད་ཤིན་ཏུ་མཐུན་པའི་གྲོགས་སུ་འགྱུར་སྲིད་ཀྱང་། རང་རྒྱུད་ཀྱི་ཉོན་མོངས་པའི་དགྲ་འདི་ལ་ནི་ཁོ་རང་གིས་ཇི་ལྟར་འདོད་པ་བཞིན་དུ་བསྒྲུབས་ནས་མཐུན་བཏགས་ཀྱང་ཕན་པ་མེད་པའི་ཁར་ཚུར་རང་ལ་གནོད་ཚབ་ཆེར་འགྲོ་བ་ཡིན་ཏེ། ཞི་བ་ལྷས། མཐུན་པར་རིམ་གྲོ་བསྟེན་བྱས་ནས། །ཐམས་ཅད་ཕན་དང་བདེ་བྱེད་ན། །ཉོན་མོངས་རྣམས་ནི་བསྟེན་བྱས་ན། །ཕྱིར་ཞིང་སྡུག་བསྔལ་གནོད་པ་བྱེད། །ཅེས་གསུངས་པ་ལྟར་ཡིན་པས་ན་རང་རྒྱུད་ཀྱི་ཉོན་མོངས་པ་ཞེ་སྡང་གི་དགྲ་བོ་འདི་ཉིད་མ་ཐུལ་ན། ཕྱི་རོལ་འཇིག་རྟེན་པའི་དགྲ་བོ་འདི་དག་བཏུལ་ཀྱང་འདི་ཕྱི་ཀུན་ཏུ་བུ་ལོན་ཇེ་མང་དུ་སོང་ནས་སླར་ཡང་འཕེལ་བར་འགྱུར་བ་ནི་ཆོས་ཉིད་ཡིན་ནོ། །
\b
དེས་ན་རང་གི་ཞེ་སྡང་གི་དགྲ་འདི་ནང་ནས་ཐུལ་ན་ཕྱི་རོལ་འཇིག་རྟེན་གྱི་དགྲ་གཅིག་ཀྱང་མི་གནས་ཏེ། དཔེར་ན་རྡོ་གསེག་དང་ཚེར་མ་སོགས་ཀྱི་གནོད་པ་སྲུང་བའི་ཆེད་དུ་ས་སྟེང་ཐམས་ཅད་དུ་ཀོ་བས་གཡོག་དགོས་ཟེར་ན།དེ་རྙེད་ཀྱི་ཀོ་བ་ཞིག་ག་ལ་རྙེད་དེ་མི་རྙེད་མོད། འོན་ཏེ་རང་གི་ལྷམ་མཐུལ་གཅིག་པུ་ཀོ་བས་གཡོག་ན་ས་སྟེང་ཐམས་ཅད་ཀོ་བས་གཡོག་པ་དང་མཚུངས་པ་བཞིན་དུ། འཇིག་རྟེན་གྱི་དགྲ་ཐམས་ཅད་འདུལ་དགོས་ན་བཏུལ་ཟིན་པའི་དུས་མི་སྲིད་ཀྱང་ནང་རང་རྒྱུད་ཀྱི་ཉོན་མོངས་ཞེ་སྡང་གི་དགྲ་འདི་འདུལ་ནུས་ན་ཕྱི་རོལ་ཀྱི་དགྲ་གཅིག་ཀྱང་མ་ལུས་པར་བཏུལ་བ་དང་མཚུངས་ཞེས་སྤྱོད་འཇུག་ལས།ས་སྟེང་འདི་དག་ཀོས་གཡོག་ཏུ། །དེ་རྙེད་ཀོ་བས་ཀ་ལ་ལངས། །ལྷམ་མཐུལ་ཙམ་གྱི་ཀོ་བས་ནི། །ས་སྟེང་ཐམས་ཅད་གཡོག་དང་མཚུངས། །དེ་བཞིན་ཕྱི་རོལ་དངོས་པོ་ཡང་། །བདག་གིས་ཕྱིར་བཟློག་མི་ལང་གི །བདག་གི་སེམས་འདི་བཟློག་བྱའི་ཕྱིར། །གཞན་རྣམས་བཟློག་གོ་ཅི་ཞིག་དགོས། །ཞེས་གསུངས་སོ། །
\b
དེས་ན་ཉོན་མོངས་པའི་དགྲ་འདིས་བདག་འཁོར་བ་ཐོག་མེད་ནས་ད་ལྟའི་བར་དུ་རང་རྒྱུད་ལ་གནས་ནས་གནོད་པ་མི་ཟད་པ་འདི་ལྟ་བུ་ཞིག་བྱས་ཀྱང༌། བདག་གིས་ད་དུང་འདི་ལ་ཁོང་མི་ཁྲོ་བར་བཟོད་པ་སྒོམ་ན་ནི། དེ་ནི་བདག་གིས་བཟོད་འོས་པའི་གནས་ལ་མི་བཟོད་ཅིང་། །བཟོད་མི་འོས་པའི་གནས་ལ་བཟོད་པ་སྟེ། གནས་དང་གནས་མིན་གྱི་ཚུལ་ཙམ་ཡང་མི་ཤེས་པས་ཤིན་ཏུ་ཐ་ཆད་པ་ཡིན་ཏེ། སྤྱོད་འཇུག་ལས།བདག་གི་སེམས་ལ་གནས་བཞིན་དུ། །དགའ་མགུར་བདག་ལ་གནོད་བྱེད་པ། །དེ་ལའང་མི་ཁྲོ་བཟོད་པ་ནི། །གནས་མིན་བཟོད་པ་སྨད་པའི་གནས། །ཞེས་གསུངས་སོ། །དེ་ལྟར་ད་ལྟའི་དགྲ་བོ་འདི་དག་གིས་གནོད་པ་ཚབ་ཆེན་པོ་བདག་མེ་ནང་དུ་བསྲེག་པ་དང་བསད་པར་གྱུར་ཀྱང་རུང་ ཚོལ། བདག་གི་མགོ་བོ་བཅད་ནས་ཚེ་སྲོག་དང་བྲལ་ཀྱང་རུང་སྟེ། དེ་ཉིད་སྡུག་བསྔལ་ལམ་ཁྱེར་བྱས་ཏེ་ལེགས་པར་བཟོད་ན་ནི་བདག་གི་ལས་སྒྲིབ་སྦྱངས་ནས་ཐམས་ཅད་མཁྱེན་པའི་གོ་འཕང་འགྲུབ་བྱེད་ཀྱི་རྒྱུ་ཐུན་མོངས་མ་ཡིན་པ་ཡིན་མོད་ཀྱང་། བདག་གི་ཉོན་མོངས་པའི་དགྲ་འདི་ལ་ནི་རྣམ་པ་ཀུན་ཏུ་རྒོལ་ལན་སྤྲད་དེ་ཚར་གཅོད་དགོས་པ་ལས་མཐུན་པར་བྱེད་མི་རིགས་ཏེ། ཞི་བ་ལྷས། བདག་ནི་བསྲེགས་ཏེ་བསད་གྱུར་ཏམ། །བདག་གི་མགོ་བོ་བཅད་ཀྱང་སླའི། །རྣམ་པ་ཀུན་ཏུ་ཉོན་མོངས་པའི། །དགྲ་ལ་འདུད་པར་མི་བྱ་འོ། །ཞེས་གསུངས་པས་སོ། །
\b
དེས་ན་ཉོན་མོངས་པའི་དགྲ་འདི་ཉིད་ཁོ་རང་གང་འདོད་དུ་བཞག་ན་གནོད་ཚབ་ཆེ་ནའང་། ཕར་རྒོལ་ན་ཁོ་ལ་སྟོབས་ཤུགས་ཅི་ཡང་མེད་དེ། བདག་ལ་ ཚེཚུར་རྡུང་རྡེག་བྱེད་ནུས་ཀྱི་རྐང་ལག་ནི་ཁོ་ལ་མེད། དེ་བཞིན་དུ་དཔའ་མཛངས་དང་བརྟུལ་ཕོད་ནི་མེད། དེས་ན་བདག་ནམ་ཡང་ཁོས་བྲན་དུ་བྱས་ནས་གཉོམ་ཆུང་ནུས་མེད་ཀྱི་ངང་ནས་སྡུག་བསྔལ་འདི་འདྲ་བ་ཞིག་ཁུར་ནས་འདུག་མི་རིགས་ཏེ། སྤྱོད་འཇུག་ལས། ཞེ་སྡང་སྲེད་སོགས་དགྲ་རྣམས་ནི། །རྐང་ལག་ལ་སོགས་ཡོད་མིན་ལ། །དཔའ་མཛངས་མིན་ཡང་ཅི་ཞིག་ལྟར། །དེ་དག་གིས་བདག་བྲན་བཞིན་ བྱས། །ཞེས་སོགས་།གསུངས་པས་སོ། །
\b
དེའི་ཕྱིར་ན་ཕས་རྒོལ་གྱི་དགྲ་ཞིག་འདུལ་དགོས་ན་རང་ཕྱོགས་ཀྱི་དམག་ཤུགས་སོགས་དཔུང་བསྐྱེད་དགོས་པ་ལྟར་དུ།བདག་གིས་ཉོན་མོངས་པའི་དགྲ་བོའི་ཚོགས་འདུལ་བ་ལ་རང་རྒྱུད་ཀྱི་བྱམས་པ་དང་སྙིང་རྗེ་སྟོང་ཉིད་རྟོགས་པའི་ཤེས་རབ་སོགས་ཀྱི་དམག་དཔོན་བྱས་ཏེ། དེའི་འཁོར་དུ་གཏོགས་པའི་དགེ་བའི་སེམས་དང་སེམས་བྱུང་གི་ཚོགས་ཀྱི་དམག་དཔུང་དྲངས་ཤིང་ཉོན་མོངས་པའི་མགོ་གནོན་དང་དྲུང་འབྱིན་གྱི་གཉེན་པོ་དག་གིས་རང་རྒྱུད་ཀྱི་ཉོན་མོངས་པ་འདུལ་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་སྡང་ཡུལ་ལམ་དུ་ཁྱེར་ཚུལ་གྱི་ལག་ལེན་ཡིན་ནོ། །དེའང་ཉོན་མོངས་པ་འདུལ་བ་ལ་བྱམས་དང་སྙིང་རྗེའི་དམག་དཔུང་འདི་ནི་ཤིན་ཏུ་གལ་ཆེ་སྟེ། ཁ་རག་པས།སྔོན་ཚེ་ཕ་མར་གྱུར་པ་ཡི། །དྲིན་ལན་ཁམས་གསུམ་སེམས་ཅན་ལ། །གནོད་སེམས་འཚེ་བ་ཀུན་སྤངས་ནས། །བྱམས་དང་སྙིང་རྗེ་སྒོམས་ཤིག་ཨང་། །ཞེས་དང་། སྤྱན་སྔ་བས། བྱམས་དང་སྙིང་རྗེ་བཅོས་མིན་རེ་སྐྱེ་ཐུབ་ན་དངོས་སུ་བདག་གཞན་བདེ་སྡུག་རྗེ་ནུས་ཤིང་ལུས་སྲོག་ལའང་མི་ལྟ་བར་གཞན་དོན་འབའ་ཞིག་སྒྲུབ་ནུས། ཞེས་གསུངས་སོ། །
\b
དེས་ན་སེམས་ཉོན་མོངས་པ་འདི་འདུལ་བའི་ཐབས་ལ་མང་དུ་ཡོད་ཀྱང་། དེའི་རྩ་བ་ནི་བྱམས་དང་སྙིང་རྗེ་གཉིས་ལ་རག་ལས་པ་དང་། དེ་གཉིས་ནི་ཐེག་ཆེན་ལམ་གྱི་གཞུང་ཤིང་ཡིན་ལ། བྱང་ཆུབ་ཀྱི་སེམས་རིན་པོ་ཆེ་རང་རྒྱུད་ལ་སྐྱེ་བའི་དངོས་རྒྱུའང་ཡིན་ནོ། །དེ་ལྟར་ཐེག་པ་ཆེན་པོའི་ལམ་ལ་ཞུགས་པའི་གང་ཟག་རྣམས་ལ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་སྲིད་པ་ལས་སྒྲོལ་བའི་བློ་འདི་མེད་ན་རྫོགས་པའི་སངས་རྒྱས་ཀྱི་གོ་འཕང་མི་ཐོབ་པས་ན། ཅིས་ཀྱང་བྱམས་དང་སྙིང་རྗེ་ཆེན་པོ་བསྒོམ་པ་འདི་ཤིན་ཏུ་གལ་ཆེ་བ་ཡིན་ཞེས་རྒྱལ་སྲས་ཉིད་ཀྱི་ཞལ་ནས། མཁའ་མཉམ་འགྲོ་བ་སྒྲོལ་བའི་བློ་མེད་ན། །རྫོགས་པའི་སངས་རྒྱས་ཐོབ་པར་ རྩྭམི་འགྱུར་བས། །བྱམས་དང་སྙིང་རྗེ་ཆེན་པོ་བསྒོམ་པར་བྱ། །ཞེས་གསུངས་པ་སོགས་ལེགས་པར་ངེས་དགོས་སོ། ། 
\b
\v 23 ༈ གཉིས་པ་ནི། ཞེས་དེའང་གང་འདོད་པའི་ཡུལ་གཟུགས་སྒྲ་དྲི་རོ་རེག་བྱ་སོགས་རིམ་བཞིན་མཛེས་ཤིང་སྙན་པ་དང་ཞིམ་ཞིང་མངར་བ་འཇམ་ཞིང་ཡུད་དུ་འོང་བ་སོགས་ཀྱི་ཡོན་ཏན་དང་ལྡན་པ་ལྷའི་དབང་པོའི་ལོངས་སྤྱོད་དང་། རྣམ་ཐོས་སྲས་ཀྱི་མཛོད་ལྟ་བུ་ལ་དབང་ཞིང་དེ་ལ་ལོངས་སྤྱོད་ཀྱང་དཔེར་ན་ལན་ཚྭའི་ཆུ་འཐུང་བ་དང་འདྲ་བར་ཅི་ཙམ་ལོངས་སྤྱད་ཀྱང་ངོམས་པ་དང་ཆོག་ཤེས་མེད་པར་སྲེད་པ་ཇེ་ཆེར་འགྲོ་བ་ནི། དཔེར་ན་ལོངས་སྤྱོད་ལ་འདོད་ཅིང་ཆགས་པ་དང༌། བུད་མེད་ལ་འདོད་ཅིང་ཆགས་པ་དང༌། གཉེན་ཉེ་དུ་སྐྱོང་འདོད་ཀྱི་འདོད་པ་སོགས་ཕར་ཕར་ཞེན་ན་སྲེད་པ་ཇེ་ཆེར་འགྲོ་ངེས་ཡིན། དེ་བཞིན་དུ་ཉོན་མོངས་པ་ཞེ་སྡང་དང་གཏི་མུག ཕྲག་དོག ང་རྒྱལ་སོགས་གང་ཡིན་ཀྱང་ཁོ་རང་གི་དབང་དུ་བཞག་ནས་ཅི་ཙམ་ལོངས་སྤྱད་ཀྱང་དེས་མི་ཆོག་པར་མ་ཟད། སླར་ཡང་སྲེད་པ་འཕེལ་བར་འགྱུར་བས་ན་ སྲིད་པའི་ཕུན་ཚོགས་ལ་ཆགས་པ་ནི་འདི་དང་ཕྱི་མའི་ཉེས་དམིགས་ཤིན་ཏུ་མང་པོའི་འབྱུང་གནས་ཡིན་ནོ། །
\b
དེ་ལྟར་ཡང་མདོ་རྒྱ་ཆེར་རོལ་པ་ལས། འདོད་པའི་ཡོན་ཏན་དག་ལ་དགའ་བ་ནི། །ལན་ཚྭའི་ཆུ་འཐུང་བཞིན་དུ་ངོམས་མི་འགྱུར། །ཞེས་གསུངས་སོ། །དེ་ལྟར་འདོད་པའི་ལོངས་སྤྱོད་ལ་ཆགས་ན་ རྨིདགྲ་ལ་སོགས་པས་འཇིགས་པ་མང་བ་དང༌། གནོད་པ་ཤིན་ཏུ་མང་བས་སྡུག་བསྔལ་ཐམས་ཅད་ཀྱི་འབྱུང་ཁུངས་ཡིན་ཏེ། དཔེར་ན་རལ་གྲིའི་ཁའི་སྦྲང་རྩི་ལྟ་བུ་དང་། དུག་སྡོང་གི་ལོ་མ་དང་། ངན་སྐྱུག་གིས་སྦགས་པའི་སྣོད་ལྟ་བུ་ཡིན་པས་ན། འཕགས་ལམ་དོན་དུ་གཉེར་བ་རྣམས་ཀྱིས་རིང་དུ་སྤོང་དགོས་ཏེ། རྒྱ་ཆེར་རོལ་པ་ལས། འདོད་པའི་ཡོན་ཏན་མྱ་ངན་གནོད་པ་མང་། །འཇིགས་བཅས་རྟག་ཏུ་དགྲ་བྱེད་ཉོན་མོངས་བཅས། །རལ་གྲིའི་སོ་འདྲ་དུག་སྡོང་ལོ་མར་མཚུངས། །ངན་སྐྱུག་སྣོད་ལྟར་འཕགས་པའི་སྐྱེ་བོས་སྤངས། །ཞེས་སོ། །དེས་ན་འདོད་པའི་ལོངས་སྤྱོད་ཇི་ལྟར་ཡོད་ཀྱང་། དེ་ལ་ཞེན་ན་ཆོག་ཤེས་ཡོད་མི་སྲིད་དེ། དཔེར་ན་གསེར་དངུལ་གྱི་ཆར་བབས་ཀྱང་ཆགས་ལྡན་གྱི་གང་ཟག་ནི་མི་ངོམས་པའི་སྟེང་དུ་ད་དུང་སྲེད་པ་ལྷག་པར་འཕེལ་ཞིང་སྡུག་བསྔལ་བར་འགྱུར་རོ། །
\b
དེ་ལྟར་འདོད་པའི་ལོངས་སྤྱོད་ནི་མནོག་ཆུང་ཞིང་ཉེས་པ་མང་བ།ཆོག་ཤེས་མེད་པ་སོགས་དེ་ལྟ་བུའི་སྐྱོན་ཅན་དུ་ཤེས་ནས་སྤོང་དགོས་ཏེ། ཚོམས་ལས། ཀན་པ་ཎིའི་ཆར་བབས་ཀྱང་། །འདོད་པ་རྣམས་ཀྱིས་ངོམས་མི་འགྱུར། །འདོད་པ་མནོག་ཆུང་ཉེས་མང་བར། །མཁས་པ་རྣམས་ཀྱིས་ཁོང་དུ་ཆུད། །ཅེས་དང་། སྤྱོད་འཇུག་ལས། འཇིག་རྟེན་འདི་དང་ཕ་རོལ་ཏུ། །འདོད་པ་རྣམས་ཀྱིས་ཕུང་ཁྲོལ་སྐྱེད། །ཅེས་དང༌། བཤེས་སྤྲིངས་ལས། འདོད་པ་རྣམས་ནི་ཕུང་ཁྲོལ་སྐྱེད་པ་སྟེ། །ཞེས་སོགས་གསུངས་སོ། །
\b
དེས་ན་ཚོགས་དྲུག་གི་ཡུལ་སྣང་དང་འདོད་པའི་ལོངས་སྤྱོད་ལ་ཇི་ལྟར་ཆགས་ན་ཕུང་ཁྲོལ་ཀྱང་དེ་བཞིན་སྐྱེད་པས་ན། དེའི་གཉེན་པོ་ལ་ཆོག་ཤེས་བསྟེན་དགོས་ཏེ། འཇིག་རྟེན་ཁམས་འདིར་ཕྱུག་པོ་ལོངས་སྤྱོད་ལ་དབང་སྒྱུར་མི་མང་པོ་ཡོད་ཀྱང་ཆོག་ཤེས་འཕགས་པའི་བདེ་བ་ལ་ལོངས་སྤྱོད་མཁན་ནི་ཤིན་ཏུ་དཀོན་པ་སྟེ། སྤྱོད་འཇུག་ལས། ཆོས་ཤེས་བདེ་སྤྱད་གང་ཡིན་པ། །དབང་པོས་ཀྱང་ནི་རྙེད་དཀའ་སྟེ། །ཞེས་དང་།བཤེས་སྤྲིངས་ལས། ནོར་རྣམས་ཀུན་གྱི་ནང་ནས་ཆོག་ཤེས་པ། །རབ་མཆོག་ལགས་པར་ལྷ་མིའི་སྟོན་པས་གསུངས། །ཞེས་པ་ལྟར་དུ་འདོད་ཡོན་གྱི་སྣང་བ་གང་ལའང་མ་ཆགས་པར་ཆོག་ཤེས་བསྟེན་པ་གལ་ཆེའོ། །
\b
དེ་ལྟར་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ནི་ཚོགས་དྲུག་གི་ཡུལ་གང་ཞིག་སྣང་ཡང་དེ་ལ་མི་ཆགས་པ་དང་། ཡིད་འོང་གི་དངོས་པོ་གང་དང་འཕྲད་ཀྱང་དེ་ཉིད་མི་འཛིན་པ་ནི་ཆེས་བཟང་པོ་ཡིན་ཏེ།སྤྱོད་འཇུག་ལས། གང་ཞིག་ཡིད་འོང་མི་འཛིན་པ། །དེ་ནི་དངོས་པོ་བཟང་པོ་ཡིན། །ཞེས་གསུངས་པ་ལྟར་དུ་འདོད་ཡོན་ལ་ཆགས་ན་ཐར་བའི་སྲོག་རྩ་གཅོད་པའི་སེག་རྡར་དང༌། བདེ་འགྲོའི་ལམ་དུ་འགྲོར་མི་སྟེར་བའི་འཆིང་ཐག་ལྟ་བུ་ཡིན་པས་ན། གང་ལའང་ཆགས་པ་མེད་པར་གནས་དགོས་ཏེ། ཇོ་བོས། གང་ལའང་ཆགས་པ་སྤང་བྱ་ཞིང་། །ཆགས་པ་མེད་པར་གནས་པར་བྱ། །ཆགས་པས་བདེ་འགྲོར་མི་འཐོབ་ཅིང་། །ཐར་བའི་སྲོག་རྩ་གཅོད་པར་བྱེད། །ཅེས་གསུངས་སོ། །དེས་ན་འདོད་ཡོན་ལ་ལོངས་སྤྱོད་པའི་བདེ་བ་མྱོང་བ་ལས། འདོད་ཡོན་སྤངས་ཏེ་གང་ལའང་མ་ཆགས་པའི་བདེ་བ་མྱོང་བ་དེ་ཉིད་འདི་ཕྱི་ཀུན་ཏུ་བདེ་ཞིང་སྐྱིད་པ་ཡིན་ཞེས་བཀའ་གདམས་པ་ཕུ་ཆུང་བས། འདོད་པ་བསྟེན་པའི་བདེ་བ་ལས། །འདོད་པ་སྤངས་པའི་བདེ་བ་ཆེ། །ཞེས་གསུངས་སོ། །དེ་ལྟར་འདོད་ཡོན་གྱི་སྣང་བ་ལ་ཆགས་ཞེན་སྤངས་པ་ནི་གྲུབ་རྟགས་ཐམས་ཅད་ཀྱི་ནང་ནས་ཀྱང་མཆོག་ཏུ་གྱུར་པ་ཡིན་ཏེ། ཇོ་བོས། གྲུབ་རྟགས་ཀྱི་མཆོག་འདོད་པ་ཇེ་ཆུང་ལ་སོང་བ་ཡིན། ཞེས་གསུངས་པས་སོ། །
\b
མདོར་ན་ནོར་རྫས་ལོངས་སྤྱོད་རྙེད་པ་སྙན་གྲགས་ཐམས་ཅད་སྤངས་ཏེ་ཆོག་ཤེས་བསྟེན་ནུས་ན་ཚེ་འདིར་ལུས་དལ་ཞིང་སེམས་བདེ་བའི་ངང་དུ་གནས་ཐུབ་པ་དང་། བསགས་སྲུང་དང་བརླག་པའི་སྡུག་བསྔལ་མེད་ཅིང་། ཐོས་བསམ་སྒོམ་པའི་ཡོན་ཏན་ཡང་ཕུན་སུམ་ཚོགས་པ་འབྱུང་ཞིང་འཕེལ་བས་ན།ཆོག་ཤེས་ཅན་གྱི་གང་ཟག་ནི་ལུས་དབུལ་བོ་ཡིན་ཡང་སེམས་ཕྱུག་པོ་ཡིན་ཞེས་རྒྱལ་སྲས་ཉིད་ཀྱིས། ནོར་རྫས་ཉེ་འབྲེལ་འཁོར་གཡོག་ལ་སོགས་ལ། །ཆགས་ན་གླང་ཆེན་འདམ་དུ་བྱིང་བ་བཞིན། །ཞེས་དང་། གང་བྱུང་ཙམ་གྱི་ཆོག་ཤེས་བློ་ཡོད་ན། །ལུས་དལ་སེམས་བདེ་ཐོས་བསམ་སྒོམ་པ་འཕེལ། །བསགས་དང་སྲུང་དང་བརླག་པའི་སྡུག་བསྔལ་མེད། །ཆོག་ཤེས་ལྡན་དེ་དབུལ་ཡང་ནོར་ལྡན་ཡིན། །ཞེས་སོགས་གསུངས་པས་ཤེས་སོ། །དེ་ལྟར་ན་གང་ལ་ཞེན་ཆགས་སྐྱེ་བའི་དངོས་པོ་སྤྱི་དང༌། བྱེ་བྲག་ཏུ་ཉེ་བར་མཁོ་བའི་ཡོ་བྱད་ཡིད་དུ་འོང་བ་ཆེ་ཆུང་ཇི་འདྲ་ཞིག་ཡིན་ཡང་དེ་ །རྣམས་དང་ཡུན་དུ་མི་འབྲེལ་བར་འཕྲུལ་དང་འཕྲུལ་ལ་སྤོང་བར་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཆགས་ཡུལ་ལམ་དུ་ཁྱེར་ཚུལ་གྱི་ལག་ལེན་ཡིན་ནོ། ། 
\b
\v 24 ༈ གཉིས་པ་དོན་དམ་སེམས་བསྐྱེད་བསྒོམ་ཚུལ་བཤད་པ་ལ། མཉམ་བཞག་ཏུ་སྤྲོས་བྲལ་འཛིན་མེད་བསྒོམ་པ་དང་། རྗེས་ཐོབ་ཏུ་ཆགས་སྡང་གི་ཡུལ་ལ་བདེན་ཞེན་སྤོང་བ་དང་གཉིས་ལས་དང་པོ་ནི། ཞེས་དེའང་དཔེ་ཇི་ལྟར་ན་ཕྱི་སྣང་བ་སྣོད་ཀྱི་འཇིག་རྟེན་དང་། ནང་སྲིད་པ་བཅུད་ཀྱི་སེམས་ཅན། བར་འདོད་ཡོན་ལྔའི་ཡུལ་སྣང་འདི་དག་ནི་རང་གི་སེམས་ཀྱིས་ཕར་བཏགས་པ་ཙམ་ལས་ཡུལ་རང་ངོས་ནས་གྲུབ་པ་རྡུལ་ཙམ་ཡང་མེད་པས་ན། སྟོང་ཉིད་སྤྲོས་བྲལ་མཉམ་ཉིད་ཟང་ཐལ་གྱི་རང་བཞིན་ཉིད་ལས་མ་འདས་པ་ཡིན་ལ། འོན་ཏེ་ཕྱི་སྣང་བའི་ཡུལ་བདེན་པར་མེད་ཀྱང་ནང་འཛིན་པའི་སེམས་ཡོད་དོ་སྙམ་ན་སེམས་དེ་ཉིད་ཀྱང་ཡེ་གདོད་མ་ཉིད་ནས་ངོ་བོ་ཡོད་མེད་དང་ཡིན་མིན་འགལ་འདུ་གཅིག་དང་ཐ་དད་རྟག་དང་མི་རྟག་སོགས་གང་དུའང་མ་གྲུབ་པས་ན། སྤྲོས་པའི་མཐའ་བརྒྱད་དང་བྲལ་བ་དང༌། སྐྱེ་འགག་གནས་གསུམ་དང་བྲལ་ཞིང་། སྒྲོ་འདོགས་སོ་གཉིས་དང་བྲལ་བ་ཡིན་ཏེ། 
\b
སྒྲ་གཅན་འཛིན་གྱི་ཡུམ་བསྟོད་ལས། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མ་འགགས་ནམ་མཁའི་ངོ་བོ་ཉིད། །སོ་སོར་རང་རིག་ཡེ་ཤེས་སྤྱོད་ཡུལ་བ། །དུས་གསུམ་རྒྱལ་བའི་ཡུམ་ལ་ཕྱག་འཚལ་བསྟོད། །ཅེས་གསུངས་པ་སྟེ། དེའང་སྒྲ་ཚིག་གིས་སྨྲ་མེད་པ་ལྐུག་པས་བུ་རམ་མྱོང་བ་ལྟ་བུ་དང༌། རྣམ་རྟོག་གིས་བསམ་དུ་མེད་པ་སྤྲོས་པའི་ཤུབས་ལས་ཐོན་པ་སྤྲིན་བྲལ་ནམ་མཁའ་ལྟ་བུ། སྒྲ་ཚིག་གི་རྒྱུ་ཀུན་རྟོག་གི་གཡོ་བ་དང་བྲལ་བའི་བརྗོད་མེད་ཀྱི་རིག་པ་ཟང་ཀ་མ། སྔར་མ་སྐྱེས་པས་ཡོད་མེད་སོགས་སྤོས་པའི་གཟེབ་རྒྱ་དང་བྲལ་བའི་མ་སྐྱེས་རང་བྱུང་གི་གནས་ལུགས་མངོན་དུ་གྱུར་པ། །ཕྱིས་མི་འགག་པ་ཚོགས་དྲུག་གི་སྣང་ཡུལ་ཐམས་ཅད་མཁའ་ལ་གཟའ་སྐར་ཤར་བ་བཞིན་བཀྲ་ལམ་མེར་གསལ་བ། གང་དུའང་ཆད་པ་མེད་པ་ །རང་རིག་རང་གསལ་གྱི་རྣམ་པ་གསལ་སྒྲིབ་དང་བྲལ་བ་མེ་ལོང་ནང་གི་གཟུགས་བརྙན་ལྟ་བུ། ཅིར་ཡང་རྟག་པར་མ་གྲུབ་པ་རང་གི་ངོ་བོ་ལ་གཅིག་དང་དུ་མའི་མཚན་ཉིད་དང་བྲལ་བ་དེ་ལྟ་བུའི་ཁས་ལེན་ཐམས་ཅད་དང་བྲལ་བ་ཡིན་ཏེ། ཇི་སྐད་དུ། ང་ལ་ཁས་ལེན་མེད་པས་ན། །ང་ནི་སྐྱོན་མེད་ཁོ་ན་འོ། །ཞེས་དང་། ཁས་ལེན་མེད་ཅིང་གྲུབ་མཐའ་མེད། །དེ་ཚེ་དབུ་མ་ཆེན་པོ་འོ། །ཞེས་གསུངས་པ་ལྟར་དུ་ཡུལ་དང་ཡུལ་ཅན་གྱིས་བསྡུས་པའི་ཆོས་ཐམས་ཅད་ཀྱི་གནས་ལུགས་དེ་ཁོ་ན་ཉིད་མཐར་ཐུག་གི་དོན་ཤེས་ནས། གཟུང་འཛིན་ཀྱི་མཚན་མ་རྣམས་གང་ཡང་ཡིད་ལ་མི་བྱེད་པར་སྤྲོས་བྲལ་ནམ་མཁའ་ལྟ་བུའི་ངང་སྐྱོང་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་དོན་དམ་པའི་གནས་ལུགས་སྤྲོས་བྲལ་འཛིན་མེད་བསྒོམ་ཚུལ་གྱི་ལག་ལེན་ཡིན་ནོ། །
\b
དེ་ལྟར་ཡང་ཤེར་ཕྱིན་ལས། ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པ་འདི་ནི་ནམ་མཁའ་བསྒོམ་པ་ལྟ་བུའོ། །ཞེས་དང༌། བྱང་ཆུབ་སེམས་འགྲེལ་ལས། དམིགས་པ་དང་ནི་བྲལ་བའི་སེམས། །ནམ་མཁའི་མཚན་ཉིད་ལ་གནས་ཏེ། །ནམ་མཁའ་སྒོམ་པར་བྱེད་པ་འདི། །སྟོང་པ་ཉིད་ནི་བསྒོམ་པར་བཞེད། །ཅེས་སོགས་གསུངས་པ་ལྟར་དུ་དངོས་དང་དངོས་མེད་ཀྱི་ཆོས་ཐམས་ཅད་རིག་པ་ ཐོསྤྲོས་བྲལ་ཟང་ཐལ་མཉམ་ཉིད་ཆེན་པོ་གཅིག་གི་རོལ་པར་ཤར་ནས་སྣང་སྟོང་གཉིས་སུ་མེད་པ་དང༌། དམིགས་པ་དང་གཏད་སོའི་ཡུལ་ལས་འདས་པ་ཉིད་མངོན་དུ་གྱུར་པ་ནི་ཞི་བ་དམ་པའི་ངང་དུ་མཉམ་པར་བཞག་པ་ཡིན་ཏེ། སྤྱོད་འཇུག་ལས། གང་ཚེ་དངོས་དང་དངོས་མེད་དག །བློ་ཡི་མདུན་ན་མི་གནས་པ། །དེ་ཚེ་རྣམ་པ་གཞན་མེད་པས། །དམིགས་པ་མེད་པར་རབ་ཏུ་ཞི། །ཞེས་དང༌། ཁ་རག་པས། གནས་ལུགས་ཅིར་ཡང་མ་གྲུབ་པས། །མཐའ་བཞི་ངང་གིས་བྲལ་བ་ལ། །ཤེས་པ་ཅིར་ཡང་མི་རྟོག་པས། །འཛིན་རྟོག་བྲལ་བར་གྱིས་ཤིག་ཨང་། །ཞེས་གསུངས་སོ། །
\b
དེ་ལྟར་སྲིད་ཀྱི་ཆོས་ཐམས་ཅད་བདེན་མེད་རྨི་ལམ་སྒྱུ་མ་ལྟ་བུའི་དོན་ལ་ གཞི་མེད་རྩ་བ་དང་བྲལ་བའི་རང་བྱུང་རིག་པའི་རང་གཤེས་ལ་བཞག་ཚེ་བསམ་བྱ་དང་བསམ་བྱེད་གཉེན་པོ་སོགས་ཀྱི་སྤྲོས་པ་ཐམས་ཅད་རང་སར་ཡལ་ཏེ། མི་རྟོག་མཉམ་ཉིད་སྐྱེ་བ་མེད་པའི་ངང་མངོན་དུ་གྱུར་པ་དེ་ཉིད་ནི། བཀའ་གདམས་པ་འཆད་ཀ་བས། ཆོས་རྣམས་རྨི་ལམ་ལྟ་བུར་བསམ། །མ་སྐྱེས་རིག་པའི་གཤིས་ལ་བཞག །གཉེན་།པོ་ཉིད་ཀྱང་རང་སར་གྲོལ། །ཅེས་གསུངས་པ་ལྟར་ཕྱིའི་ཡུལ་དང་ནང་གི་སེམས་གཉེན་པོའི་བློ་དང་བཅས་པ་སྟོང་ཉིད་དུ་གཏན་ལ་ཕབ་ནས་དེའི་ངང་ལ་མཉམ་པར་བཞག་པའི་སྒོ་ནས་དོན་དམ་བྱང་སེམས་སྒོམ་དགོས་ཞེས་རྒྱལ་སྲས་ཉིད་ཀྱིས། ཤེས་བྱའི་གནས་ལུགས་བློ་ལས་འདས་པའི་ཕྱིར། །ཡིན་མིན་ལ་སོགས་ཡིད་བྱེད་རྣམས་སྤངས་ནས། །སྤྲོས་མེད་ངང་ལ་རྩེ་གཅིག་གནས་པ་ནི། །དོན་དམ་བྱང་ཆུབ་སེམས་ཀྱི་མཉམ་བཞག་ཡིན། །ཞེས་གསུངས་པ་ལྟར་རོ། ། 
\b
\v 25 ༈ གཉིས་པ་ལ་ཆགས་ཡུལ་ལ་བདེན་ཞེན་སྤོང་བ་དང་། སྣང་ཡུལ་ལ་བདེན་ཞེན་སྤོང་བ་དང་གཉིས་ལས།དང་པོ་ནི། ཞེས་དེའང་ཡིད་དུ་འོང་བའི་ཡུལ་རང་གི་གཉེན་ཉེ་དུ་གྲོགས་དགའ་མཛའ་སོགས་ཡིད་དགའ་ཞིང་སེམས་ཆགས་པའི་གནས། གཟུགས་མཛེས་པ་དང༌། སྒྲ་སྙན་པ། བདེ་ཞིང་སྐྱིད་པའི་གནས་སོགས་དང་འཕྲད་པ་ན། དཔེར་ན་དབྱར་དུས་ཀྱི་འཇའ་ཚོན་མཛེས་ཤིང་ཁ་དོག་ལྔ་ལྡན་བཀྲ་བར་སྣང་ནའང༌། སྣང་ཙམ་མ་གཏོགས་དོན་ལ་བདེན་མེད་སྟོང་གཟུགས་ཀྱི་རང་བཞིན་ལས་མ་གྲུབ་པ་ཇི་ལྟ་བ་བཞིན་དུ། རང་གི་ཡིད་འོང་གི་གནས་ཉེ་དུ་དང་གྲོགས་དགའ་མཛའ་སོགས་ཡིད་ཆགས་པའི་གནས་རྣམས་མཛེས་པར་སྣང་བ་གང་ལའང་བདེན་པར་མེད་པ་སྒྱུ་མ་དང་རྨི་ལམ་གྱི་ཡུལ་སྣང་ཇི་བཞིན་དུ་བལྟ་ཞིང༌། འདི་ནི་ངའི་མཛའ་བའི་གཉེན་བཤེས་སོ། །འདི་ནི་ངའི་བརྩེ་།བའི་གྲོགས་པོའོ། །འདི་ནི་ང་གང་ལ་ཆགས་པའི་གནས་སོ་ཞེས་པ་ལྟ་བུའི་ཞེན་ཆགས་མི་བྱེད་པར་གང་ལ་ཆགས་ཞེན་གྱི་གཞི་དེ་ལ་འཁྲི་བ་ཆད་།ཀྱིས་བཅད་དེ། གཏན་དུ་སྤོང་བར་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཆགས་ཡུལ་ལ་བདེན་ཞེན་འགོག་ཚུལ་གྱི་ལག་ལེན་ཡིན་ནོ། ། 
\b
\v 26 ༈ གཉིས་པ་སྡང་ཡུལ་ལ་བདེན་ཞེན་སྤོང་པ་ནི། ཞེས་དེའང་འདོད་པ་ཐོག་ཏུ་མི་ཁེལ་བ་དང༌།མི་འདོད་པ་ཐོག་ཏུ་བབས་པ་སོགས་ཡུལ་ཡིད་དུ་མི་འོང་བའི་སྡུག་བསྔལ་གྱི་སྣང་བ་སྣ་ཚོགས་དང་འཕྲད་པའི་ཚེ་དེ་ལ་བདེན་འཛིན་གྱིས་ཉེར་ལེན་མི་བྱེད་པར་བདེན་མེད་སྒྱུ་མ་ལྟ་བུར་བཟུང་ཞིང་། དཔེར་ན་རྨི་ལམ་གྱི་གནས་སྐབས་ན་བུ་ཤི་ནས་སྡུག་བསྔལ་མྱོང་བར་སྣང་བ་ལྟར། འཁྲུལ་སྣང་ལ་བདེན་པར་བཟུང་ནས་སེམས་ཨ་ཐང་ཆད་དེ་སྡུག་བསྔལ་བར་གྱུར་བ་ལས་གཞན་དུ་གང་ཡང་མེད་པ་དེའི་ཕྱིར་མི་མཐུན་པའི་རྐྱེན་ཡིད་དུ་མི་འོང་པ་གང་དང་འཕྲད་པའི་ཚེ་ནའང་། ད་ལྟ་བདག་ལ་འདི་ལྟར་འཁྲུལ་བར་སྣང་བ་ཙམ་ལས། དོན་ལ་ཡུལ་རང་ངོས་ནས་བདེན་པར་གྲུབ་པ་མེད་དོ་སྙམ་དུ་ལྟ་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་སྡོང་ཡུལ་ལ་བདེན་ཞེན་སྤོང་ཚུལ་གྱི་ལག་ལེན་ཡིན་ནོ། །
\b
སྤྱིར་ན་སྣོད་བཅུད་འཁོར་འདས་ཀྱི་སྣང་བ་འདི་དག་ཐམས་ཅད་རང་ཅག་འཁོར་བ་ཐོག་མེད་ནས་འཁྲུལ་སྣང་ཨ་འཐས་ཀྱི་དབང་དུ་གྱུར་ནས་བདེན་པར་བཟུང་སྟེ། བདེན་བདེན་དང་ཡོད་ཡོད་ལྟར་སྣང་བ་འདི་དག་དོན་ལ། དཔེར་ན་སྒྱུ་མ་མཁན་གྱིས་རྫས་སྔགས་སོགས་ལ་བརྟེན་ནས་རྟ་།དང་གླང་ཆེན་སོགས་སྣ་ཚོགས་སུ་འཕྲུལ་ནའང་དོན་ལ་ཡོད་མ་མྱོང་བ་དང་འདྲ་སྟེ། ཏིང་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། །རྟ་དང་གླང་པོ་ཤིང་རྟ་སྣ་ཚོགས་བྱས། །དེ་ལ་ཇི་ལྟར་སྣང་བ་གང་ཡང་མེད། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་དང༌། སྤྱོད་འཇུག་ལས། རྨོངས་པས་བདེན་པར་གང་བྱས་འདི། །སྒྱུ་མ་ལས་ནི་ཁྱད་ཅི་ཡོད། །ཅེས་གསུངས་པས་སོ། །
\b
དེ་ལྟར་ཆོས་ཐམས་ཅད་རང་སྣང་སྒྱུ་མ་དང་རྨི་ལམ་ལྟ་བུ་མ་གཏོགས་བདེན་པར་གྲུབ་པ་རྡུལ་ཙམ་ཡང་མེད་པ་དང་། དེ་བཞིན་དུ་སྐྱིད་སྡུག་དང་།ལེགས་ཉེས་བཟང་ངན་གྱི་སྣང་བ་ཐམས་ཅད་ཀྱང་སྒྱུ་མ་དང་རྨི་ལམ་ལྟ་བུ་ཡིན་ཏེ། དཔེར་ན་བུ་མོ་གཞོན་ནུ་མ་ཞིག་ལ་མདང་གི་རྨི་ལམ་དུ། བུ་ཕོ་མཚར་སྡུག་དང་ལྡན་པ་ཞིག་སྐྱེས་པ་རྨིས་ནས་ཤིན་ཏུ་དགའ་ཞིང་སྐྱིད་པའི་སྣང་བ་བྱུང་བ་དེ་དང་། ཡང་དེ་ཉིད་ཤི་བར་གྱུར་པས་སྡུག་བསྔལ་དྲག་པོས་ནོན་པར་རྨིས་པ་དེ་གཉིས་ཀའང་། དེ་རིང་རྨི་ལམ་སད་པའི་སྐབས་ན་ཡོད་མ་མྱོང་བ་དཔེར་ན་རི་བོང་གི་རྭ་དང་མཚུངས་པར་གྱུར་པ་དེ་བཞིན་དུ་གཟུགས་ནས་རྣམ་མཁྱེན་བར་གྱི་ཆོས་ཐམས་ཅད་མེད་སྣང་སྟོང་པ་ཉིད་ཀྱི་རང་གཟུགས་ཡིན་པར་ཐག་ཆོད་དགོས་ཏེ། མདོ་ཏིང་འཛིན་རྒྱལ་པོ་ལས། །ཇི་ལྟར་བུ་མོ་གཞོན་ནུའི་རྨི་ལམ་དུ། །བུ་ཕོ་བྱུང་ཞིང་ཤི་བ་དེ་མཐོང་ནས། །བྱུང་ནས་དགའ་ཞིང་ཤི་ནས་མི་དགའ་ལྟར། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་དང་། སྤྱོད་འཇུག་ལས། དཔེར་ན་རྨི་ལམ་བུ་ཤི་ལ། །དེ་མེད་སྙམ་པའི་རྣམ་རྟོག་ནི། །དེ་ཡོད་རྣམ་པར་རྟོག་པ་ཡི། །གེགས་ཡིན་དེ་ཡང་རྫུན་པ་ཡིན། །ཞེས་སོགས་གསུངས་པའི་ཕྱིར་རོ། །
\b
དེས་ན་མཉམ་བཞག་ཆོས་ཐམས་ཅད་བདེན་མེད་ལ་ངེས་པ་འཁྲུངས་པའི་ལྟ་བ་དེ་གདེང་དང་ལྡན་ན། རྗེས་ཐོབ་ཀྱི་དུས་ནའང་སྣང་བ་ཐམས་ཅད་རྨ་ལམ་ལྟ་བུར་ངང་གིས་འཆར་ཐུབ། །མཉམ་བཞག་གི་རྟོགས་པ་དེ་ཤས་ | ཐོ|ཆུང་ན། རྗེས་ཐོབ་སྐབས་སྣང་བ་རྨི་ལམ་ལྟ་བུ་ཡིན་པར་ཡང་ཡང་གོམས་པ་ཤུགས་དྲག་ཏུ་འགྲོ་དགོས། མདོར་ན་མཉམ་བཞག་གི་སྒོམ་པའི་རང་གདངས་སྐྱོང་བའི་སྐབས་ན། སྨྲ་བསམ་བརྗོད་པ་དང་བྲལ་བའི་ཆོས་ཉིད་མཉམ་པ་ཉིད་སྣང་སྟོང་གཉིས་མེད་ཀྱི་ངང་སྐྱོང་བ་དང༌། རྗེས་ཐོབ་ཀྱི་སྐབས་སུ་སྣང་བ་རྨི་ལམ་ལྟ་བུར་ཡང་ཡང་སྦྱངས་ན་ནམ་ཞིག་ཐབས་ཤེས་ཟུང་དུ་འཇུག་པའི་ལམ་ལ་ངེས་པ་རྙེད་འོང་སྟེ། རྗེ་ཐམས་ཅད་མཁྱེན་པ་བློ་བཟང་གྲགས་པས། མཉམ་བཞག་ནམ་མཁའ་ལྟ་བུའི་སྟོང་པ་དང་། །རྗེས་ཐོབ་སྒྱུ་མ་ལྟ་བུའི་སྟོང་པ་གཉིས། །བདེན་གཉིས་ཐབས་ཤེས་ཟུང་དུ་འཇུག་པའི་ལམ། །མྱུར་དུ་རྒྱུད་ལ་སྐྱེ་བར་བྱིན་གྱིས་རློབས། །ཞེས་གསུངས་པས་སོ། །
\b
དེ་ལྟར་ཆོས་ཐམས་ཅད་སྒྱུ་མ་ལྟ་བུར་ཤེས་པ་དང་། ཁྱད་པར་དུ་ཆགས་སྡང་དང་དུག་ལྔའི་རྟོག་པ་ཤུགས་དྲག་གང་ཞིག་ཤར་ཡང་། རང་དུས་ནས་སྒྱུ་མ་ལྟ་བུའི་ལམ་ཁྱེར་འདི་གལ་ཆེ་སྟེ། ཇོ་བོས། གང་དུ་ཆགས་སྡང་ཡུལ་བྱུང་ཚེ། །སྒྱུ་མ་སྤྲུལ་བ་བཞིན་དུ་བལྟ། །ཞེས་དང་། པུ་ཏོ་བས། རྗེས་ཐོབ་ལ་རང་སེམས་འཁྲུལ་བའི་རྣམ་རྟོག་ལ་།ཇི་ལྟར་སྣང་བའི་ཆོས་ཐམས་ཅད་རྨི་ལམ་སྒྱུ་མ་ལྟ་བུའི་ཞེན་འཛིན་མེད་པ་སྒྱུ་མ་མཁན་པོ་ལྟར་སྤྱད་པར་བྱ། ཞེས་སོགས་གསུངས་པས་སོ། །དེས་ན་ཆོས་ཐམས་ཅད་རྨི་ལམ་དང་སྒྱུ་མ་ལྟ་བུར་སྣང་བ་མ་གཏོགས་དོན་ལ་གཞི་མེད་རྩ་བ་དང་བྲལ་བའི་གཉིས་མེད་སྟོང་པ་ཆེན་པོའི་རང་བཞིན་ཡིན་ནོ། །འོན་ཀྱང་སྟོང་པ་དེའང་ཇ་མེད་དང་ཆུ་མེད་མེ་ཤི་བ་དང་ཆུ་སྐམ་པ་ལྟ་བུའི་གཏན་མེད་པ་རི་རྭ་ལྟ་བུ་ཞིག་མ་ཡིན་པར་སྟོང་ནའང་སྣང་ཆ་ བློམ་འགགས་པ་མེ་ལོང་གི་གཟུགས་བརྙན་ལྟ་བུའི་སྣང་སྟོང་གཉིས་མེད་ཀྱི་རང་བཞིན་ཡིན་ཏེ། ཁ་རག་པས། གནས་ལུགས་དོན་ལ་མ་གྲུབ་ཀྱང་། །རྨི་ལམ་དུས་ཀྱི་རྒྱུ་འབྲས་ལྟར། །འཁྲུལ་བའི་ལམ་འབྲས་མི་བསླུ་བས། །སྡིག་སྤོང་དགེ་ལ་འབོད་ཅིང་ཨང་། ། ཞེས་གསུངས་སོ། ། 
\b
\v 27 ༈ གསུམ་པ་དེ་དག་གི་བསླབ་བྱ་ལ། སྦྱིན་པ་ནས་ཤེས་རབ་ཀྱི་བར་དུ་ཕར་ཕྱིན་དྲུག་ལ་བསླབ་ཚུལ་ལས། དང་པོ་སྦྱིན་པའི་ཕར་ཕྱིན་ལ་བསླབ་།ཚུལ་ནི། ཞེས་དེའང་བྱང་ཆུབ་ཆེན་པོ་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་འཐོབ་པར་འདོད་པའི་ བློགང་ཟག་རྣམས་ཀྱིས་ནི། སྐྱེས་རབས་ལས་ཇི་སྐད་བྱུང་བ་ལྟར་ཏེ། བདག་ཅག་གི་སྟོན་པས་རང་གི་ལུས་རིལ་བོ་དང་མགོ་དང་ཡན་ལག་སོགས་ཀྱང་བཏང་བ་ལྟ་བུ་དང་། རྒྱལ་བུ་དྲི་མེད་ཀུན་ལྡན་གྱིས་རང་གི་མིག་ཀྱང་གཞན་ལ་སྦྱིན་པ་ལྟ་བུའི་གཞན་དོན་དུ་འགྱུར་ན་ལུས་ཀྱང་གྲངས་མེད་།པ་གཏོང་དགོས་པ་ཡིན་ན། ནོར་དང་ལོངས་སྤྱོད་བུ་དང་ཆུང་མ་སོགས་ཕྱི་རོལ་ཀྱི་དངོས་པོ་རྣམས་གཞན་ལ་གཏོང་དགོས་པ་སྨོས་ཀྱང་ཅི་དགོས་སོ། །
\b
དེ་ལྟ་ནའང་བྱང་སེམས་ལས་དང་པོ་པ་རྣམས་ཀྱིས་ནི། རང་གི་ལག་པ་གཡས་གཡོན་གཉིས་རང་དང་གཞན་དུ་མོས་ནས། རང་གི་སེར་སྣ་དང་འཛིན་ཆགས་གང་ལ་ཆེ་བའི་སྒྱུ་རྫས་དེ་ཉིད་གཞན་ལ་སྦྱིན་པར་བསམས་ནས་སྦྱོང་དགོས་པ་དང༌། ཐ་ན་ཁབ་སྐུད་དང་ནར་མའི་ཁ་ཟས་སོགས་ཕྲ་མོ་ནས་གཏོང་བ་ནས། རིམ་བཞིན་ནོར་རྫས་གཞན་ལའང་དེ་བཞིན་བསླབས་ཏེ་གོམས་པར་བྱས་ན་མཐར་གཏོང་བ་ཆེན་པོའང་བྱེད་ནུས་ཞེས་པུ་ཏོ་བས། ཁབ་སྐུད་སོགས་ཕྲ་མོ་ནས་གཏོང་བ་ལ་བསླབས་པས་གོམས་ནས། གཞུག་དངོས་པོ་ཅི་ལའང་མ་ཆགས་པར་གཏོང་ནུས་པ་འོང་སྟེ། ཞེས་གསུངས་སོ། །
\b
དེས་ན་དང་པོ་ཆུང་ངུ་དང་ཉུང་ངུ་ནས་བསླབ་དགོས་ཞེས་རྗེ་མི་ལས། ལྟོ་ཁ་རུ་བྲུས་ནས་སྦྱིན་པར་ཐོངས། །ཞེས་དེའང་ཐོག་མར་སློང་བོ་རྣམས་ལ་སྤྲང་བོ་དང་འཁྱམ་པོ་དམན་པ་ཞེས་ཁྱད་གསོད་མི་བྱེད་པར་ཞེ་ས་དང་གུས་བཀུར་བྱས་ཏེ་བདག་གིས་བྱང་ཆུབ་ཆེན་པོ་བསྒྲུབ་པའི་རྒྱུ་སྦྱིན་པ་ཆོས་ཀྱི་ལམ་དུ་ཁྱེར་བའི་མཐུན་རྐྱེན་འདི་དག་གིས་བསྒྲུབས་པས་ན་བདག་ལ་བཀའ་དྲིན་ཆེའོ་སྙམ་ནས།སློང་མོ་པ་མཐོང་ཚེ་སེམས་དགའ་སྤྲོའི་ངང་ནས་བཞིན་གྱིས་འཛུམ་མདངས་སྟོན་ཞིང་། ངག་གིས་སྙན་པར་སྨྲས་ནས་རང་གི་སེམས་ཤུགས་དང་སྙིང་སྟོབས་ཀྱི་ཆེ་ཆུང་ལ་ལྟོས་ཏེ། རང་གི་ལུས་དང་ལོངས་སྤྱོད་ཅི་འབྱོར་སྦྱིན་པར་བྱེད་ཅིང༌། སྤྱད་དཀའ་བའི་གནས་ལུས་དང་སྲོག་ཀྱང་གཏོང་བ་ལ་།རིམ་པར་བསླབ་དགོས་ཏེ། ཤ་ར་པས། སློང་བ་མཐོང་ཚེ་དགའ་བས་བསྐྱེད་པའི་བཞིན། །འཛུམ་མདངས་གསལ་བས་ཅི་འདོད་ལོངས་སྤྱོད་དང༌། །རང་གི་ལུས་དང་སྲོག་དང་ཤ་ཁྲག་ཀྱང་། །རེ་བ་མེད་པའི་སེམས་ཀྱིས་གཏོང་བར་ཤོག །ཅེས་སོགས་གསུངས་པས་སོ། །
\b
དེས་ན་བདག་འཁོར་བ་ན་འཁོར་བའི་ཚེ་ན་ལུས་ལ་གཅེས་སྤྲས་བྱས་ཏེ་མི་དགེ་བའི་ལས་སྣ་ཚོགས་བསགས་ཤིང༌། དེ་བཞིན་དུ་ལོངས་སྤྱོད་ལ་སེར་སྣ་དང༌ བློབརྐམ་ཆགས་ཀྱི་དབང་གིས་ངན་སོང་གསུམ་སོགས་སུ་སྐྱེས་ནས་སྡུག་བསྔལ་དཔག་ཏུ་མེད་པ་མྱོང་བ་དང་། དེ་དག་གི་སྐབས་ཀྱི་ལུས་དང་ལོངས་སྤྱོད་ཐམས་ཅད་རང་ལ་སྡུག་བསྔལ་སྐྱེད་བྱེད་མ་གཏོགས་དོན་མེད་པར་གྱུར། ད་རེས་ནི་ལུས་དང་ལོངས་སྤྱོད་ཐམས་ཅད་གཏོང་ནུས་ན་བདག་གིས་བྱང་ཆུབ་ཆེན་པོ་སྒྲུབ་བྱེད་ཀྱི་སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་བྱེད་དུ་གྱུར་པ་ཡིན་ཏེ། སྤྱོད་འཇུག་ལས། བདོག་པ་ཐམས་ཅད་འབྲས་བཅས་དེ། །སྐྱེ་བོ་ཀུན་ལ་གཏོང་སེམས་ཀྱིས། །སྦྱིན་པའི་ཕ་རོལ་ཕྱིན་གསུངས་ཏེ། །ཞེས་གསུངས་པས་སོ། །
\b
དེ་བཞིན་དུ་རང་གི་ལོངས་སྤྱོད་ལ་ཆགས་ཞེན་གྱི་དབང་གིས་བསགས་སྲུང་འཚོ་རྫི་བྱས་ཏེ། དཀའ་བ་བརྒྱ་ཕྲག་ཁྱད་དུ་བསད་ནས་ཉིན་རྫི་དང་མཚན་ཁྱི་བྱས་ཏེ།ཇི་ལྟར་བསགས་ཀྱང་སྙིང་པོ་སྤུ་ཙམ་མེད་པ་སྟེ་དཔེར་ན། ལོངས་སྤྱོད་རྣམ་ཐོས་སྲས་ཀྱི་མཛོད་ལྟ་བུ་ཞིག་ཡོད་ཀྱང་འདི་ནི་མི་རྟག་པར་རི་གཟར་ངོས་ཀྱི་འབབ་ཆུ་དང་། རྨི་ལམ་གྱི་རྒྱལ་སྲིད། སྒྱུ་མའི་འཕྲུལ་འཁོར་དང་ཆུའི་ཁའི་ལྦུ་བ་ལྟ་བུ་ཞིག་ཡིན་ཞེས་སོ་སོར་ཐར་བའི་མདོ་ལས། ལོངས་སྤྱོད་རྟག་པ་ག་ལ་ཡོད། །ཅེས་དང་། རྒྱལ་སྲིད་དག་ལ་དགའ་བ་མེད། །ལྦུ་བ་དག་ལ་སྙིང་པོ་མེད། །ལོངས་སྤྱོད་དག་ནི་འབབ་ཆུ་བཞིན། །ཞེས་དང༌། ཇོ་བོས། ལོངས་སྤྱོད་གཡོ་བ་འདི་ལ་སྙིང་པོ་མེད་པས་སྦྱིན་པ་ཡོན་གྱིས་བརྒྱན་པ་ཐོངས། ཞེས་གསུངས་སོ། །
\b
དེའི་ཕྱིར་ན་སྦྱིན་པའི་ཉམས་ལེན་ལ་སློབ་པའི་དུས་ན་ལན་དང་རྣམ་སྨིན་ལ་རེ་མི་རུང་སྟེ། དཔེར་ན་རང་གིས་གཞན་ལ་སྦྱིན་པ་བཏང་ན་རང་ལ་ཚེ་འདིར་ཟས་ནོར་ལ་སོགས་པ་ལན་ཞིག་འོང་དུ་རེ་བ་ལྟ་བུ་དང་། གཞན་ཡང་བདག་བྱང་ཆུབ་སེམས་དཔའ་རེད་ཅེས་གཞན་གྱིས་བདག་ལ་བསྟོད་པ་བྱས་ན་བདག་ལ་སྙན་གྲགས་རྒྱས་འོང་སྙམ་པའི་བསྟོད་གྲགས་ལ་རེ་བའི་ལན་དང་། ཡང་ཚེ་ཕྱི་མ་ལའང་དེའི་རྣམ་སྨིན་ལ་ལོངས་སྤྱོད་ཆེན་པོ་འབྱུང་བ་དོན་དུ་གཉེར་བ་སོགས་རང་དོན་ལ་མི་རེ་བའི་སྒོ་ནས་སྦྱིན་པ་གཏོང་དགོས་ཏེ། ཤ་ར་པས། ཚེ་འདིར་ལན་དང་ཕྱི་མར་རྣམ་སྨིན་ལ། །རེ་བ་མེད་པའི་སྦྱིན་པ་ཐུབ་པས་བསྔགས། །ཞེས་དང་། མདོ་སྡེ་རྒྱན་ལས། རེ་བ་མེད་པའི་སྦྱིན་པ་དང༌། །ཞེས་གསུངས་པས་སོ། །
\b
དེས་ན་གཏོང་བའི་སེམས་དང་དེས་ཀུན་ནས་བསླངས་པའི་ལུས་ངག་གི་ལས་ནི་སྦྱིན་པའི་ངོ་བོ་ཡིན། སྦྱིན་པ་དེ་ལ་དབྱེ་ན་ཟང་ཟིང་གི་སྦྱིན་པ་དང༌། མི་འཇིགས་པ་སྐྱབས་ཀྱི་ བློསྦྱིན་པ། ཆོས་ཀྱི་སྦྱིན་པ་དང་གསུམ་ལས་དང་པོ་ནི། རང་ལ་བདོག་པའི་དངོས་པོ་རྒྱུ་རྫས་ལོངས་སྤྱོད་ཅི་ཡོད་ཐམས་ཅད་ཚུལ་བཞིན་དུ་གཏོང་བ་དེ་ཡིན་ལ། གཉིས་པ་ནི་མགོན་དང་སྐྱབས་མེད་པའི་སེམས་ཅན་ཉམ་ཆུང་བ་རྣམས་ལ་མགོན་སྐྱབས་བྱེད་པ་དང༌། མི་དང་མི་མ་ཡིན་པ་དང་།འབྱུང་བོ་སོགས་ཀྱི་འཇིགས་པ་ལས་སྐྱོབ་པ་དེ་ཡིན། གསུམ་པ་ནི་དམ་པ་གསུམ་གྱིས་རྩིས་ཟིན་པའི་སྒོ་ནས་གཞན་ལ་ཕྱིན་ཅི་མ་ལོག་པའི་ཆོས་ཡང་དག་པར་སྟོན་པ་དེ་ཡིན་ནོ། །
\b
དེ་ལྟར་སྦྱིན་པ་རྣམ་གསུམ་པོ་དགེ་རྩ་དང་བཅས་པ་གཏོང་སེམས་ཁྱད་པར་ཅན་གྱིས་རྩིས་ཟིན་པས་སེམས་ཅན་གཞན་ལ་གཏོང་བར་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་སྦྱིན་པའི་ཕར་ཕྱིན་ལ་སློབ་ཚུལ་གྱི་ལག་ལེན་ཡིན་ནོ། །འདིར་ བསྟན་སྦྱིན་པ་རྣམ་པ་གསུམ་ལས་ཟང་ཟིང་གི་སྦྱིན་པ་དེ་ནི། གཙོ་བོ་བྱང་ཆུབ་སེམས་དཔའ་ཁྱིམ་པའི་རྟེན་ཅན་ལ་དགོངས་ནས་མཛད་པ་ཡིན་གྱི།བྱང་སེམས་རབ་བྱུང་རྣམས་ཀྱིས་ནི་རྣམ་པ་ཀུན་ཏུ་རྒྱུ་རྫས་མང་པོ་འཛིན་མི་རུང་བ་དང་། ལོངས་སྤྱོད་གསོག་མི་རུང་ཞིང་རྒྱུ་རྫ་ས་ལ་ཆགས་མི་རུང་།གསུངས་ཏེ། ཇོ་བོས། སྦྱིན་པའི་མཆོག་མ་ཆགས་པ་ཡིན། ཞེས་དང་། དགོན་པ་བས། སྦྱིན་པའི་རྩ་བ་འཛིན་ཆགས་མེད་པ་ལ་ཐུག་ཅེས་གསུངས་སོ། །
\b
དེས་ན་རབ་ཏུ་བྱུང་བ་རྣམས་ལ་སངས་རྒྱས་བཅོམ་ལྡན་འདས་ཀྱིས་འཚོ་བའི་ཡོ་བྱད་བཅུ་གསུམ་ཙམ་རེ་མ་གཏོགས་གནང་བ་མེད་པས་ན་ཅི་ཞིག་སྦྱིན་ཏེ། ཆོས་གོས་གསུམ་ནི་སྦྱིན་པར་མ་གནང་བའི་ཕྱིར་རོ། །གཞན་ཡང་ས་དང་པོར་སྦྱིན་པའི་ཕར་ཕྱིན་ལྷག་ཅིང་། ས་གཉིས་པར་ཚུལ་ཁྲིམས་ཀྱི་ཕར་ཕྱིན་ལྷག་པས་ན། སྦྱིན་པ་ལས་ཚུལ་ཁྲིམས་སྲུང་བ་གཙོ་ཆེ་བ་ཡིན་ནོ། །དེ་ལྟར་ན་རབ་བྱུང་གིས་གཞན་གྱི་རྒྱུ་ནོར་བསྡུས་ནས་མཆོད་སྦྱིན་བྱས་ན་མི་རུང་སྟེ། པུ་ཏོ་བས། རྣ་བ་བཅད་ནས་འཕོང་གི་ལྷན་པ་བྱེད་ཟེར་བ་ལྟར་འོ་སྐོལ་ཡང་ཚུལ་ཁྲིམས་ཀྱི་བླ་ཤ་བཅད་ནས་སྦྱིན་པ་མ་གཏོང་ཞེས་གསུངས་སོ། །དེས་ན་བྱང་སེམས་རབ་བྱུང་བ་རྣམས་ཀྱིས་ནི་འདོད་པ་ཆུང་ཞིང་ཆོག་ཤེས་པའི་སྒོ་ནས་རྣམ་པ་ཀུན་ཏུ་ལོངས་སྤྱོད་འཛིན་མི་རུང་སྟེ། ཤ་ར་པས། ངས་ཁྱོད་ལ་གཏོང་བའི་ཕན་ཡོན་མི་བརྗོད་ཀྱི། འཛིན་པའི་ཉེས་དམིགས་བརྗོད་ཅེས་གསུངས་སོ། །
\b
འོན་ཀྱང་རབ་བྱུང་བས་ཀྱང་རང་རྒྱུད་ཀྱི་རྣམ་དཀར་གྱི་དགེ་བར་མི་གནོད་ཅིང་མ་འབད་རང་བྱུང་གི་ཚུལ་དུ་རྙེད་ན་འཚོ་བའི་ཡོ་བྱད་བཅུ་གསུམ་གྱི་ལྷག་མ་ ཧཱུཾཅི་ཡོད་ཀྱང་སྦྱིན་པར་གཏོང་དགོས་ཏེ། ཤ་ར་ པས། རང་གི་དགེ་རྩ་མི་ཉམས་ཤིང་ཚེགས་མེད་དུ་རྙེད་ན་རབ་བྱུང་གིས་ཀྱང་ཟང་ཟིང་གཏོང་།དགོས། ཞེས་གསུངས་སོ། །དེ་ལྟར་སྦྱིན་པ་གཏོང་བའི་གནས་སྐབས་ཀུན་ཏུ་གཞན་དོན་དུ་བྱང་ཆུབ་ཀྱི་སེམས་བསྒོམ་པ་དང༌། སེམས་ཅན་ཐམས་ཅད་མཐའ་གཉིས་ལ་མི་གནས་པའི་བྱང་ཆུབ་ཆེན་པོའི་གོ་འཕང་ཐོབ་པའི་ཆེད་དུ་སྨོན་ལམ་འདེབས་པ་ནི་གཏོང་བ་ཐམས་ཅད་ཀྱི་རྩ་བ་ཡིན་པར་མ་ཟད་ཕར་ཕྱིན་གཞན་ལྔ་ལའང་དེས་རིགས་འགྲེའོ། ། 
\b
\v 28 ༈ གཉིས་པ་ཚུལ་ཁྲིམས་ཀྱི་ཕར་ཕྱིན་ལ་བསླབ་ཚུལ་ནི། ཞེས་དེའང་ཚུལ་ཁྲིམས་ཀྱི་ཕར་ཕྱིན་ཞེས་པ་ནི། སྤྱོད་འཇུག་ལས། སྤོང་བའི་སེམས་ནི་ཐོབ་པ་ལ། །ཚུལ་ཁྲིམས་ཕ་རོལ་ཕྱིན་ཅེས་བཤད། །ཅེས་པ་ལྟར་གཞན་གནོད་གཞི་བཅས་ལས་ཡིད་ཕྱིར་ཕྱོགས་པའི་སྤོང་སེམས་ཁྱད་པར་བ་དེ་ཚུལ་ཁྲིམས་ཀྱི་ངོ་བོ་ཡིན། །དེའང་བདག་གིས་དེ་རིང་ནས་བཟུང་སྟེ་ཇི་སྲིད་བྱང་ཆུབ་སྙིང་པོའི་གོ་འཕང་མ་ཐོབ་ཀྱི་བར་དུ་ཐ་ན་རྨི་ལམ་དུའང་གཞན་ལ་གནོད་པའི་ལས་ལུས་ངག་ཡིད་དང་བཅས་པས་མི་བྱེད་དོ་སྙམ་པའི་གནོད་པ་བྱེད་པ་དེ་གཏན་དུ་སྤོང་བར་བྱེད་པའི་བསམ་པ་ཞིག་ལ་འཇོག་དགོས། 
\b
དེ་ལྟའི་ཚུལ་ཁྲིམས་དེ་ནི་རང་རྒྱུད་ལ་ཡོན་ཏན་མ་ལུས་པ་སྐྱེད་པའི་རྟེན་གཞི་ཡིན་ཏེ། དཔེར་ན་རྒྱུ་བའི་སེམས་ཅན་དང་། མི་རྒྱུ་བའི་རི་ལྗོངས་སོགས་ཀྱི་གཞི་རྟེན་ནི་ས་ཆེན་པོ་འདི་ཡིན་པ་བཞིན་དུ། འཇིག་རྟེན་ལས་འདས་མ་འདས་ཀྱི་ཡོན་ཏན་ཐམས་ཅད་ཀྱི་གཞི་དང་རྟེན་ནི་ལྷག་པའི་བསླབ་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་འདི་ཉིད་ཡིན་པའི་ཕྱིར་ཏེ། བཤེས་སྤྲིངས་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལེགས་པར་གསུངས། །ཞེས་དང༌། ཇོ་བོས། ཡོན་ཏན་མ་ལུས་འབྱུང་བའི་གཞི། །སྤང་བླང་དོན་གཉེར་ཚུལ་ཁྲིམས་སྲུངས། །ཞེས་གསུངས་པས་སོ། །
\b
དེས་ན་ཚུལ་ཁྲིམས་ཀྱི་བསླབ་པ་རིན་པོ་ཆེ་འདི་ཉིད་རང་རྒྱུད་ལ་མི་ལྡན་ན་ནི་ཡོན་ཏན་དང་དངོས་གྲུབ་ཐམས་ཅད་རང་རྒྱུད་ལ་མི་འབྱུང་བ་དང་། དེ་ཉིད་དང་ལྡན་ན་ནི་ཡོན་ཏན་ཐམས་ཅད་རང་རྒྱུད་ལ་བསྒྲུབ་སླ་ཞིང་རང་བཞིན་གྱིས་འཕེལ་བར་འགྱུར་བ་ཡིན་ཞེས་པུ་ཏོ་ ཧཱུཾབས། ཡོན་ཏན་ཐམས་ཅད་ཀྱི་གཞི་མ་སྡོམ་པའི་ཚུལ་ཁྲིམས་དང་དམ་ཚིག་དག་པ་ཡིན་པས་དེ་དག་མི་ལྡན་ཞིང་མ་དག་ན་ཡོན་ཏན་དང་དངོས་གྲུབ་ཐམས་ཅད་ཀྱི་བར་ཆད་དུ་འགྲོ་ཞེས་གསུངས། དེས་ན་ཁས་བླངས་པའི་ཚུལ་ཁྲིམས་རྣམ་པར་དག་པ་ཞིག་རང་རྒྱུད་ལ་བསྲུང་བ་མེད་པར་ནི་རང་དོན་དུ་མཐོ་རིས་ཙམ་ཡང་མི་འགྲུབ་པར་ངན་འགྲོར་འགྲོ་དགོས་པ་ཡིན་ན། གཞན་དོན་དུ་རྫོགས་པའི་བྱང་ཆུབ་རིན་པོ་ཆེ་བསྒྲུབ་པར་འདོད་པུ་ནི་ཤེས་ལྡན་གཞན་དག་དགོད་བྲོ་བའི་གནས་སམ་གད་མོའི་གནས་སུ་གྱུར་པ་ཡིན་ཏེ། ཚུལ་ཁྲིམས་ངན་པས་ནི་རང་གི་དོན་ཡང་བྱ་བར་མི་ནུས་ན། གཞན་དོན་ལྟ་ཅི་སྨོས། ཚུལ་ཁྲིམས་ངན་པའི་རྣམ་པར་སྨིན་པ་ནི་སེམས་ཅན་དམྱལ་བའམ་བྱོལ་སོང་གི་སྐྱེ་གནས་སམ་གཤིན་ རྗེའི་ ཁཾའཇིག་རྟེན་ཡིན་ཏེ་ཞེས་གསུངས་པ་དང༌། 
\b
གཞན་ཡང་ཕར་ཕྱིན་བསྡུས་པ་ལས། ཚུལ་ཁྲིམས་ཉམས་པས་རང་དོན་མི་ནུས་ན། །གཞན་དོན་ཚུལ་ ལ་མཐུ་ཡོད་ག་ལ་འོང༌། །ཞེས་གསུངས་པ་ལྟར་དུ་ཚུལ་ཁྲིམས་མ་བསྲུངས་ན་ནི་རང་དོན་དུ་སྐྱེ་བ་ཕྱི་མར་མཐོ་རིས་ལྷ་མིའི་གོ་འཕང་ཙམ་ཡང་མི་འཐོབ་སྟེ། རྒྱན་ལས། ཡང་སྲིད་མི་འདོད་ཚུལ་ཁྲིམས་དང༌། །ཞེས་དང༌། ཇི་སྐད་དུ། སྐྱེས་བུ་ཚུལ་ཁྲིམས་རྐང་བ་ཆག་གྱུར་ན། །སྦྱིན་པའི་ལོངས་སྤྱོད་ལྡན་ཡང་ངན་འགྲོར་ལྟུང༌། །ཞེས་དང་། ཁ་རག་པས། དལ་འབྱོར་མི་ལུས་ཐོབ་པའི་རྒྱུ། །ཚུལ་ཁྲིམས་བསླབ་པ་རིན་པོ་ཆེ། །རང་གི་རྒྱུད་ལ་ཐུབ་ཚོད་ཀྱིས། །དྲི་མེད་གཙང་མ་སྲུངས་ཤིག་ཨང་། །ཞེས་སོགས་གསུངས་པས་སོ། །དེ་ལྟར་རྒྱུ་དགེ་བ་མ་བསྒྲུབས་ན་འབྲས་བུ་བདེ་སྐྱིད་མི་འབྱུང་བ་བཞིན་དུ། རྒྱུ་ཚུལ་ཁྲིམས་གཙང་མ་མ་བསྲུངས་ན་འབྲས་བུ་མི་ལུས་ཙམ་ཡང་ཐོབ་དཀའ་བ་ཡིན་པས། ལུས་ངག་ཡིད་གསུམ་གྱིས་སྟོབས་ཤུགས་གཅིག་ཏུ་བསྡུས་ཏེ། ལྷག་པའི་བསླབ་པ་ཚུལ་ཁྲིམས་ཀྱི་བསླབ་པ་རིན་པོ་ཆེ་འདི་ཉིད་སྲུང་བའི་ཐབས་ལ་འབད་དགོས་ཏེ། ཁམས་ལུང་པས། མུ་གེ་བྱུང་ཙ་ན་ཐམས་ཅད་ཀྱི་སྟེང་དུ་འོང་དེ་བཞིན་དུ་ཐམས་ཅད་ཚུལ་ཁྲིམས་ཀྱི་སྟེང་དུ་ཀོར་ཀོར་འོང་བས་འདི་ལ་འབུངས་ཤིག ཚུལ་ཁྲིམས་དག་པའང་ལས་འབྲས་མ་བསམས་པར་མི་འོང་བས་དེས་ན་འདི་བསམ་པ་མན་ངག་ཡིན། ཞེས་གསུངས་སོ། །
\b
རྒྱུ་མཚན་དེའི་ཕྱིར་ན་སྲིད་པ་ཆགས་ནས་རང་ཉིད་ཚེ་ཕྱི་མར་མངོན་མཐོ་ལྷ་མིའི་གོ་འཕང་དོན་དུ་གཉེར་བའི་འདུན་པ་ཅུང་ཟད་ཙམ་ཡང་འདྲེས་པ་མེད་པར་གཞན་དོན་དུ་རྫོགས་བྱང་གི་གོ་འཕང་བསྒྲུབ་པའི་ཆེད་དུ་དམིགས་པའི་བློ་དེས་ཚུལ་ཁྲིམས་རྣམ་པ་གསུམ་ལེགས་པར་བསྲུང་བུ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཚུལ་ཁྲིམས་ཀྱི་ཕར་ཕྱིན་ལ་བསླབ་ཚུལ་གྱི་ལག་ལེན་ཡིན་ནོ། །དེའང་ཚུལ་ཁྲིམས་དེ་ལ་དབྱེ་ན་ཉེས་སྤྱོད་སྡོམ་པའི་ཚུལ་ཁྲིམས་དང༌། དགེ་བའི་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ་ལས། དང་པོ་ནི་རང་གི་སྒོ་གསུམ་གྱིས་གཞན་གནོད་གཞི་བཅས་ཀྱི་མི་དགེ་བ་དང་ཉེས་པའི་ཚོགས་ཐམས་ཅད་སྤོང་བའི་སྡོམ་པ་རང་རྒྱུད་ལ་ལེན་པ་དེའོ། །
\b
གཉིས་པ་ནི་དེའི་སྟེང་དུ་ཕ་རོལ་ཏུ་ཕྱིན་པ་དྲུག་སོགས་དགེ་བའི་ཆོས་གཞན་ཕན་གཞི་དང་བཅས་པ་ཐམས་ཅད་རང་རྒྱུད་ལ་མ་སྐྱེས་པ་སྐྱེད་ཅིང༌། སྐྱེས་པ་ རྣམས་གོང་ནས་གོང་དུ་སྤེལ་བ་དེའོ། །གསུམ་པ་ནི་ཐེག་ཆེན་སེམས་བསྐྱེད་ལ་བརྟེན་ནས་རང་གི་སྒོ་གསུམ་གྱི་ནུས་ཤུགས་གཅིག་ཏུ་བསྒྲིལ་ཏེ། །མ་རྒན་མཁའ་ཁྱབ་ཀྱི་སེམས་ཅན་ཐམས་ཅད་ཀྱི་དོན་དུ་བསྡུ་དངོས་བཞིའི་སྦྱོར་བ་དངོས་སུ་རྩོམ་པ་དེའོ། ། 
\b
\v 29 ༈ གསུམ་པ་བཟོད་པ་ལ་བསླབ་པ་ནི། ཞེས་དེའང་བཟོད་པ་ཞེས་པ་དེ་གང་ཡིན་ཞེ་ན། རིན་ཆེན་ཕྲེང་བ་ལས། བཟོད་པ་ཁྲོ་བ་སྤངས་པའོ། །ཞེས་གསུངས་པས་ན། དགྲ་ལ་སོགས་པའི་རང་ལ་ཚུར་གནོད་པ་ཅི་བྱས་ཀྱང་ཕར་ལ་གནོད་ལན་མི་བྱེད་པར་དེ་ལ་བཟོད་པར་སྒོམ་པ་སྟེ། མི་འདིས་ནི་བདག་ལ་དམ་ཆོས་བྱང་ཆུབ་བསྒྲུབ་པའི་གྲོགས་དང་བཟོད་པའི་དཀའ་ཐུབ་སྐྱེད་པའི་རྟེན་མཛད་པས་བདག་ལ་བཀའ་དྲིན་ཆེའོ་སྙམ་དུ་རྐྱེན་ངན་ལམ་དུ་སློང་དགོས་ཏེ། ཇི་སྐད་དུ། དགྲ་བོ་མེད་ན་བཟོད་པ་སུ་ལ་བསྒོམ་ཞེས་གསུངས་པ་ལྟར་བཟོད་པ་མ་བསྒོམས་ན་ཕ་རོལ་ཏུ་ཕྱིན་པ་དྲུག་གི་ཉམས་ལེན་ལ་བསླབ་ཚུལ་མེད་པའི་དོན་ཤེས་དགོས། དེ་ལྟར་བཟོད་པའི་ཕར་ཕྱིན་གྱི་ངོ་བོ་ལ། དབྱེ་ན་གནོད་བྱེད་ལ་ཅི་མི་སྙམ་པ་དང༌། སྡུག་བསྔལ་བྱུང་བ་དང་དུ་ལེན་པ་དང་། ཆོས་ལ་ངེས་ཤེས་དང་དཀའ་ཐུབ་ཀྱི་བཟོད་པ་སོགས་རྒྱས་པར་གཞན་ནས་ཤེས་དགོས། 
\b
དེ་ལྟར་སྔར་བཤད་པའི་རྐྱེན་ངན་ལམ་དུ་ཁྱེར་ཚུལ་ཐམས་ཅད་ཀྱང་བཟོད་པའི་ཉམས་ལེན་འདིར་མ་འདུས་པ་གཅིག་ཀྱང་མེད་ལ།ཟག་བཅས་ཀྱི་དགེ་རྩ་གཅིག་ལ་བཟོད་པ་བསྒོམ་པ་འདི་ལས་ཁྱད་པར་དུ་འཕགས་པ་མེད་དེ། ཞི་བ་ལྷས། ཞེ་སྡང་ལྟ་བུའི་སྡིག་པ་མེད། །བཟོད་པ་ལྟ་བུའི་དཀའ་ཐུབ་མེད། །དེ་བས་བཟོད་ལ་ནན་ཏན་དུ། །སྣ་ཚོགས་ཚུལ་གྱིས་བསྒོམ་པར་བྱ། །ཞེས་གསུངས་པའི་ཕྱིར་ན་བཟོད་པ་བསྒོམ་ན་ཚེ་འདི་ཕྱི་ཀུན་ཏུ་བདེ་ཞིང་ སྐྱིད་པ་འོང་བ་དང༌། མཐར་ཐུག་བྱང་ཆུབ་ཆེན་པོའི་གོ་འཕང་ཐོབ་པ་ཉིད་ཡིན་ཏེ། སྤྱོད་འཇུག་ལས། གང་ཞིག་བསྒྲིམས་ཏེ་ཁྲོ་འཇོམས་པ། །དེ་ནི་འདི་དང་གཞན་དུ་བདེ། །ཞེས་གསུངས་པ་དང༌། ཁྱད་པར་དུ་དེང་སང་སྙིགས་མ་ལྔ་བདོ་བའི་སྐབས་དང་ཉོན་མོངས་པའི་སྙིགས་མ་ལྷག་པར་བཙན་པས་ན། རང་ཅག་གི་རྒྱུད་ལ་ཉོན་མོངས་པ་དུག་ལྔ་ཤིན་ཏུ་དབང་ཆེ་ཞིང་ཤུགས་དྲག་པ་ཡིན་ལ། དེ་ལས་ ཟླཀྱང་ཞེ་སྡང་ལྟ་བུའི་སྡིག་པ་མེད་ཅེས་ཇོ་བོ་བཀའ་གདམས་པ་རྣམས་ཀྱིས། འདོད་ཆགས་ཀྱི་ལས་བརྒྱ་བས། ཞེ་སྡང་གི་ལས་གཅིག་གི་ཉེས་པའི་ཆེ་བར་གསུངས་པས་སོ། །དེས་ན་ཇོ་བོ་རྗེས། སྙིགས་མའི་དུས་ན་ཞེ་སྡང་བདོ་བས་ཁྲོ་མེད་བཟོད་པའི་གོ་ཆ་གྱོན། ཞེས་གསུངས་སོ། །
\b
དེ་ལྟར་དཀའ་ཐུབ་ཐམས་ཅད་ཀྱི་མཆོག་བཟོད་པ་བསྒོམ་པའི་དཀའ་ཐུབ་ལ་བརྟེན་ནས་དགེ་བའི་ལོངས་སྤྱོད་རྒྱ་ཆེན་པོ་ལ་སྤྱོད་པར་འདོད་པའི་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ལ་སྡུག་བསྔལ་སྣ་ཚོགས་འབྱུང་བ་དང༌། ཁྱད་པར་དུ་དགྲ་ལ་སོགས་པས་བརྡུང་བཅོམ་འཕྲོག་རྩོད་བསད་བཅད་ལ་སོགས་པའི་གནོད་པར་བྱེད་པ་གང་བྱུང་ཐམས་ཅད་ནི། དཔེར་ན་རྙེད་དཀའ་བའི་ཡིད་བཞིན་གྱི་ནོར་བུ་རིན་ཐང་ཆེན་པོའི་གཏེར་ཟད་མི་ཤེས་པ་ཞིག་དཀའ་ཚེགས་མི་དགོས་པར་ཁྱིམ་ནས་རྡོལ་བ་དང་ཆོས་མཚུངས་ཏེ། སྤྱོད་འཇུག་ལས། འདི་ལྟར་ཕར་གནོད་མ་བྱས་ན། །འགའ་ཡང་གནོད་པ་མི་བྱེད་ལ། །དེ་བས་ངལ་བས་མ་བསྒྲུབས་པས། །ཁྱིམ་དུ་གཏེར་ནི་བྱུང་བ་ལྟར། །ཞེས་གསུངས་པ་ལྟར་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཕར་སེམས་ཅན་ལ་གནོད་པ་མི་བྱེད་ལ། དེ་མ་བྱས་ན་ཚུར་ལ་གནོད་པ་བྱེད་མཁན་བཙལ་ཀྱང་རྙེད་དཀའ་ལ། དེ་ལྟ་ན་བཟོད་པ་བསྒོམ་པའི་རྟེན་ཡང་རྙེད་དཀའོ། །དེས་ན་ཕར་ལ་གནོད་པ་མ་བྱས་ཀྱང་ཚུར་ལ་གནོད་པ་བྱེད་མཁན་གྱི་མི་ཞིག་རྙེད་ན་དེ་ནི་བྱང་ཆུབ་བསྒྲུབ་པའི་གྲོགས་དང་བཟོད་པ་བསྒོམ་པའི་རྟེན། བརྩོན་འགྲུས་ཀྱི་ལྕགས། དགེ་བའི་བསྐུལ་མ། སྡིག་པའི་ཕྱགས་མ་ཡིན་པར་ཤེས་ནས། རྨིངལ་བས་མ་བསྒྲུབས་པར་ཡང་ཁྱིམ་དུ་རིན་པོ་ཆེའི་གཏེར་རྡོལ་བ་དང་འདྲའོ། །
\b
དེའི་ཕྱིར་གནོད་པ་བྱེད་པ་ཀུན་ལ་ཞེ་འགྲས་པའམ་ཁོང་ཁྲོ་བའི་བསམ་པ་ཅུང་ཟད་ཙམ་ཡང་མེད་པའི་སྒོ་ནས་བཟོད་པ་རྣམ་པ་གསུམ་སྒོམ་པར་བྱེད་པ་ནི་རྒྱལ་སྲས་བྱང་ཆུབ་སེམསཾ་དཔོའ་རྣམས་ཀྱིས་བཟོད་པའི་ཕར་ཕྱིན་ལ་བསླབ་ཚུལ་གྱི་ལག་ལེན་ཡིན་ནོ། །དེ་ལྟར་བཟོད་པ་བསྒོམ་པ་དེ་ལའང་གནོད་བྱེད་ལ་ཅི་མི་སྙམ་པའི་བཟོད་པ་དང༌། །སྡུག་བསྔལ་དང་ལེན་གྱི་བཟོད་པ། ཆོས་ཕྱིརཾ་དཀཾའ་སྤྱད་ཀྱི་བཟོད་པ་དང་གསུམ་ལས་དང་པོ་ནི། གནོད་པ་བྱེད་པ་ལ་སེམས་མི་འཁྲུགས་པར་ཅི་མི་སྙམ་པ་དེའོ། །གཉིས་པ་ནི་སྡུག་བསྔལ་བྱུང་བ་ན་དེས་མི་འཁྲུགས་ཤིང་མི་ཞུམ་པར་དང་དུ་ལེན་ཤེས་པ་དེའོ། །གསུམ་པ་ནི་ཆོས་ཀྱི་དོན་དུ་སྲོག་གཏོང་དགོས་ཀྱང་ནུས་པ་དེའོ། །དེའང་ཚུར་ལ་གནོད་པ་ཇི་ལྟར་བྱས་ཀྱང་བཟང་ངན་བར་མ་གསུམ་མགོ་ཐོག་ཏུ་བཀུར་ཏེ། དམན་པའི་ས་བཟུང་ནས་རྟག་ཏུ་གནས་ན་དེ་ནི་བཟོད་པའི་མཆོག་ཡིན་ཏེ། ཇོ་བོ་རྗེས། བཟོད་པའི་མཆོག་དམན་ས་ཟིན་པ་དེ་ཡིན། ཞེས་དང༌། དགོན་པ་བས་ཀྱང་། བཟོད་པའི་རྩ་བ་དམན་ཆ་འཛིན་པ་ཡིན། ཞེས་གསུངས་པས་སོ། །
\b
དེ་ལས་གཞན་དུ་བཟོད་པར་མ་བྱས་པར་ཁོང་ཁྲོ་ན་དེའི་ཉེས་པ་ནི།བྱང་ཆུབ་སེམས་དཔའི་སྡེ་སྣོད་ལས། ཁོང་ཁྲོ་བ་ཞེས་བྱ་བས་ནི་བསྐལ་བ་བརྒྱ་སྟོང་དུ་བསགས་པའི་དགེ་བའི་རྩ་བ་འཇོམས་པའོ། །ཞེས་དང་།སྤྱོད་འཇུག་ལས། བསྐལ་བ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་གང་ཡིན་དེ་ཀུན་ཀྱང་། །ཁོང་ཁྲོ་ རྒྱུགཅིག་གིས་འཇོམས་པར་བྱེད། །ཅེས་གསུངས་པ་ལྟར་དང་། ཚེ་འདི་ལ་མཐོང་ཆོས་ཀྱི་ཉེས་པའང་སྤྱོད་འཇུག་ལས། ཞེ་སྡང་ཟུག་རྔུའི་སེམས་འཆང་ན། །ཡིད་ནི་ཞི་བ་ཉམས་མི་མྱོང་། །ཞེས་གསུངས་པ་ལྟར་ཞེ་སྡང་ཅན་གྱི་སེམས་ནི་ཚེ་འདི་ལའང་དུས་རྟག་ཏུ་མ་ཞི་བ་དང་། མ་དུལ་བ། །འཁྲུགས་པ། ཡིད་མི་བདེ་བ། གཟེར་རྒྱུར་རེ་བ། ཟུག་རྔུ་མི་བཟོད་པ་སོགས་རང་གི་སེམས་ལ་བསྐྱེད་པས་ན། འཇིག་རྟེན་པའི་ཁ་སྐད་ལའང་ཞེ་སྡང་ཅན་ལ་བདེ་དུས་མེད། ཅེས་དང་། བཟེ་རེ་ཅན་ལ་གནོད་པ་མང་ཟེར་བ་ལྟར་རོ། །
\b
གཞན་ཡང་འབྲོམ་སྟོན་པས་ཇོ་བོ་ལ་ཞུས་པ།གནོད་པ་སྐྱེལ་ན་ཅི་ཞིག་བྱེད་ཅེས་ཞུས་པས། ཇོ་བོས། ལན་དུ་ཁྲོ་གཏུམ་བཟློག་མ་བྱེད། གསུངས། ཡང་འབྲོམ་སྟོན་པས། གསོད་པ་བྱུང་ན་ཅི་ཞིག་བྱ། ཇོ་བོས། སྲོག་ལན་ཡིན་པར་ཤེས་པར་བྱ། ཞེས་གསུངས། གཞན་ཡང་དགྲས་ལོག་བསྒྲུབ་བྱས་པ་ལ་མི་བཟོད་པར་ཕར་གནོད་ལན་བྱས་ན། རང་ལ་ཚེ་འདི་ཕྱི་ཀུན་ཏུ་གནོད་པ་ལས་བདེ་བ་མེད་དེ། ཚེ་འདིར་ཡང་གནོད་ལན་དུ་སླར་ཡང་གནོད་པ་འོང་ནས་དགྲ་ཇེ་མང་དུ་འགྲོ་ཞིང་། ཚེ་ཕྱི་མར་ཡང་ངན་འགྲོ་ལོག་པར་ལྟུང་བའི་གནས་རྣམས་སུ་སྐྱེ་དགོས་པས་ན། རང་གིས་ཆོས་མགོ་མ་ཐོན་པ་ཡིན་ཞེས་དགོན་པ་བས། །བཟོད་པ་མེད་ན་གནོད་པ་བྱེད་པ་ལ་ལན་བྱེད་དུ་འགྲོ དེ་བྱས་ཙ་ན་གནོད་པ་ལས་ལོག་པ་མེད། དེ་ཙ་ན་ཕན་འདོགས་པ་མེད། དེས་ན་ཆོས་མགོ་ཐོན་པ་ལ་བཟོད་པ་དགོས་གསུངས་སོ། །
\b
དེའི་ཕྱིར་ན་རང་ལ་དགྲས་ལོག་བསྒྲུབ་སོགས་ཀྱི་གནོད་པ་བྱས་པ་ལ་ཁོང་ཁྲོ་ན་ནི་རང་ཉིད་བྱང་ཆུབ་སེམས་དཔའི་ལམ་ལ་ཞུགས་པའི་གང་ཟག་ཞིག་ཡིན་ཚེ་རང་རྒྱུད་ཀྱི་བྱང་སྡོམ་སོགས་ཀྱི་བསྟན་པ་རྩ་བ་ནས་ཞིག་སྟེ་ཉམས་པ་ཡིན་ཞེས་པུ་ཏོ་བས། གནོད་པ་བག་ཙམ་བྱུང་ན་བཟོད་པ་མི་བསྒོམ་པར་འདིས་བསྟན་པ་རྩ་བ་ནས་བཤིག་པ་ཡིན། ཕྱིའི་བསྟན་པ་འོ་ཅག་ལ་མེད། ནང་གི་སྡོམ་པ་མ་ཤོར་ན་སྒོས་ནུས་ཡིན་གསུངས་སོ། །དེས་ན་རང་རྒྱུད་ཀྱི་སྔར་བསགས་དགེ་བའི་རྩ་བ་བྱང་ཆུབ་སེམས་ ཀྱིས་མ་ཟིན་པ་རྣམས་འཇོམས་བྱེད་གཅིག་ལ་ཞེ་སྡང་ལས་ཐུ་བ་མེད་པས་ན། ཞེ་སྡང་ཡོན་ཏན་དུ་མི་བལྟ་བར་སྐྱོན་དུ་ངོས་བཟུང་ནས་འབུར་འཇོམས་བྱེད་དགོས་ཏེ། །ཁ་རག་པས། དགེ་རྩ་རྩད་ནས་འཇོམས་པར་བྱེད་པ་ཞེ་སྡང་ཡིན་པས་ཞེ་སྡང་སྐྱོན་དུ་མི་བལྟ་ན་གོལ་བ་ཡིན། ཞེས་གསུངས་པས་སོ། །
\b
དེ་ལྟར་ རྒྱུརང་རྒྱུད་ཀྱི་ཉོན་མོངས་པ་ཞེ་སྡང་གི་དགྲ་འདིས་ནི་བདག་འཁོར་བ་ཐོག་མེད་ནས་བཟུང་ཐར་བའི་གོ་འཕང་ཐོབ་ཏུ་མ་བཅུག་པ་དང་། ད་ལྟའང་འདི་ལ་རྒོལ་ལན་མ་སྤྲད་ན། ཕྱིན་ཆད་ཀྱང་འཁོར་བ་མཐའ་མེད་ཀྱི་བར་དུ་འཁོར་བ་དང་ངན་སོང་གི་གནས་ནས་བདག་ཐར་དུ་མི་བཏུབ་པས་ན། །ད་ལྟ་བྱང་ཆུབ་ཀྱི་སེམས་དང་བཟོད་པའི་དམག་དཔུང་བསྡུས་ཏེ། འདི་ཉིད་ཚར་གཅོད་པ་ནི་གལ་ཆེ་སྟེ། རྒྱལ་སྲས་དངུལ་ཆུ་ཐོགས་མེད་ཉིད་ཀྱི་ཞལ་ནས། ཁོང་ཁྲོའི་དགྲ་ཡིས་འདི་ཕྱིའི་དཔལ་འཕྲོག་པས། །བཟོད་པའི་དམག་དཔུང་ཆེན་པོ་ཤིན་ཏུ་གཅེས། །ཞེས་དང༌། རང་རྒྱུད་གྱོང་པོ་ཐུལ་ན་དཔའ་བོའི་མཐར་ཐུག་ཡིན། །ཁོང་ཁྲོའི་དགྲ་བོ་ཐུལ་ན་རྒྱལ་བའི་མཐར་ཐུག་ཡིན། །ཞེས་སོགས་གསུངས་པས་སོ། ། 
\b
\v 30 ༈ བཞི་བ་བརྩོན་ ཟླའགྲུས་ལ་བསླབ་པ་ནི། ཞེས་དེའང་བརྩོན་འགྲུས་ཞེས་པ་དེ་གང་ལ་ཟེར་ན། དམིགས་པ་དཀར་པོའི་ཆོས་ལ་དམིགས་ནས་རྣམ་པ་དེ་ལ་མངོན་པར་སྤྲོ་བ་དེ་ཉིད་བརྩོན་འགྲུས་ཀྱི་ངོ་བོ་ཡིན་ཞེས་རིན་ཆེན་ཕྲེང་བ་ལས། བརྩོན་འགྲུས་དགེ་ལ་སྤྲོ་བ་ཉིད། །ཅེས་དང༌། སྤྱོད་འཇུག་ལས། བརྩོན་གང་དགེ་ལ་སྤྲོ་བ་འོ། །ཞེས་གསུངས་པ་ལྟར་བྱང་ཆུབ་ཀྱི་ལམ་ལ་ཞུགས་པ་རྣམས་ཀྱིས་བརྩོན་འགྲུས་ཇི་ལྟར་རྩོམ་པ་ཡིན་ཞེ་ན། མཐའ་ཡས་པའི་སེམས་ཅན་ཐམས་ཅད་ཀྱི་དོན་དུ་སྤྱད་དཀའ་བ་མགོ་དང་ཡན་ལག་གི་སྦྱིན་པ་སོགས་ཕྱིན་དྲུག་རྒྱལ་སྲས་ཀྱི་སྤྱོད་པ་ལ་སློབ་པའི་ཚེ་ན། སྙིང་ཐག་པ་ནས་དགའ་ཞིང་སྤྲོ་བའི་སྒོ་ནས་སྙིང་སྟོབས་ཀྱི་གོ་ཆ་མཆོག་དང་ལྡན་པ་དེ་ལ་བརྩོན་འགྲུས་ཞེས་གསུངས། དེས་ན་བརྩོན་འགྲུས་མཆོག་དང་ལྡན་ན་གནས་སྐབས་ལྷ་མིའི་བདེ་སྐྱིད་ནས་བཟུང་སྟེ། མཐར་ཐུག་ངེས་པར་ལེགས་པ་སངས་རྒྱས་ཀྱི་གོ་འཕང་གི་བར་གྱི་ཡོན་ཏན་ཐམས་ཅད་བརྩོན་འགྲུས་ལ་བརྟེན་ནས་ཐོབ་པ་ཡིན་ཏེ། འཇུག་པ་ལས། ཡོན་ཏན་མ་ལུས་བརྩོན་འགྲུས་རྗེས་འགྲོ་ཞིང་། །ཞེས་དང་། མཐར་ཐུག་བྱང་ཆུབ་ཆེན་པོའི་ས་ལ་རེག་པའི་ཚུལ་ཡང་སྤྱོད་འཇུག་ལས། འདི་ལྟར་བརྩོན་པ་བྱང་ཆུབ་གནས། །ཞེས་གསུངས་སོ། །
\b
དེས་ན་རྣམ་དཀར་དགེ་བའི་ཆོས་ཐམས་ཅད་བརྩོན་འགྲུས་ལ་ལྟོས་དགོས་པའི་ཕྱིར་ན་རང་གཞན་གཉིས་ཀྱི་ཕན་བདེ་མ་ལུས་པ་བསྒྲུབ་པར་འདོད་པ་རྣམས་ཀྱིས་ནི་དུས་དང་རྣམ་པ་ཐམས་ཅད་དུ་གཡེལ་བ་མེད་པར་བརྩོན་འགྲུས་དེ་ཉིད་དཔྲལ་བའི་མིག་དང་ཁོག་པའི་སྙིང་བཞིན་དུ་གཅེས་པར་འཛིན་པ་ནི་ཤིན་ཏུ་གལ་ཆེ་སྟེ། རྒྱལ་སྲས་ཉིད་ཀྱིས། དགེ་བའི་ཆོས་རྣམས་ཇི་སྙེད་བརྩོན་འགྲུས་ལ། །ལྟོས་ཕྱིར་རང་གཞན་ཕན་བདེ་བསྒྲུབ་འདོད་པས། །དུས་རྣམས་ཀུན་ཏུ་གཡེལ་བ་མེད་པར་ནི། །བརྩོན་འགྲུས་སྲོག་བཞིན་གཅེས་པར་བཟུང་བར་བྱ། །ཞེས་གསུངས་སོ། །དེས་ན་རང་ཉིད་གཅིག་པུའི་དོན་འབའ་ཞིག་གམ་ཁོ་ནའི་ཆེད་དུ་ཐར་བ་ཞི་བདེ་ཙམ་བསྒྲུབ་པར་འདོད་པའི་ཉན་ཐོས་དང་རང་རྒྱལ་ཡང་རང་ལམ་སློབ་པའི་ཚེ་ན་མགོ་དང་གོས་ལ་མེ་ཤོར་བ་ན། རང་དབང་མེད་པར་འཕྲལ་དུ་ཚབ་ཚུབ་ཀྱི་ངང་ནས་མེ་དེ་བཟློག་པའམ་ རྒྱུགསོད་པ་ལ་འཇུག་པ་ལྟར། བརྩོན་འགྲུས་ཤུགས་དྲག་པོས་བརྩོན་པར་བྱེད་པ་མཐོང་ནས་སམ་ཤེས་པར་བྱས་ཏེ། མཁའ་ཁྱབ་ཀྱི་འགྲོ་བ་སེམས་ཅན་ཀུན་གྱི་དོན་དུ་བྱང་ཆུབ་མཆོག་ཏུ་སེམས་བསྐྱེད་ནས་རྒྱལ་སྲས་ཀྱི་སྤྱོད་པ་རླབས་པོ་ཆེ་ལ་བསླབ་ཅིང་འཇུག་པའི་སྐབས་ན་ཡོན་ཏན་ཐམས་ཅད་འབྱུང་བའི་གནས་གཅིག་པུ་བརྩོན་འགྲུས་རྒྱ་ཆེན་པོ་རྩོམ་དགོས་པ་ནི་སྨོས་ཀྱང་ཅི་དགོས་ཏེ། མདོ་སྡེ་རྒྱན་ལས། མགོ་ལ་སེམས་ཅན་ཁུར་ཆེན་ཁུར་བ་ཡི། །སེམས་དཔའ་མཆོག་རྣམས་དལ་གྱིས་འགྲོ་མི་མཛེས། །བདག་གཞན་སྣ་ཚོགས་འཆིང་བས་རབ་བཅིངས་བས། །བརྩོན་པ་བརྒྱ་འགྱུར་དུ་ནི་བྱ་བའི་རིགས། །ཞེས་གསུངས་པས་སོ། །
\b
དེ་ལྟར་རང་དོན་ཁོ་ན་བསྒྲུབ་པའི་ཉན་རང་རྣམས་ཀྱིས་ཀྱང་དེ་ལྟར་བརྩོན་དགོས་ན། །མཐའ་ཡས་པའི་སེམས་ཅན་རྣམས་ཀྱི་དོན་ཆེན་པོ་བསྒྲུབ་པར་ཁས་བླངས་པའི་ཁུར་རི་བོ་ལྟ་བུ་དེ་མགོ་ཐོག་ཏུ་ཁུར་བའི་བྱང་ཆུབ་སེམས་དཔའ་རྣམས་ཀྱིས་ནི་སོས་བདེ་ཕྱི་དལ་གྱི་ངང་དུ་སྐད་ཅིག་ཙམ་ཡང་མི་གནས་པར་བརྩོན་པ་དེ་ལས་བརྒྱ་འགྱུར་སྟོང་འགྱུར་ཞིག་བྱེད་རིགས་སོ། །དེས་ན་རང་གཞན་ཐམས་ཅད་རྫོགས་བྱང་གི་གོ་འཕང་ལ་འགོད་པ་དོན་དུ་གཉེར་བ་རྣམས་ཀྱིས་བརྩོན་འགྲུས་རྣམ་པ་གསུམ་ལ་སློབ་པར་བྱེད་པ་ནི། རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་བརྩོན་འགྲུས་ཀྱི་ཕར་ཕྱིན་ལ་སློབ་ཚུལ་གྱི་ལག་ལེན་ཡིན་ནོ། །བརྩོན་འགྲུས་དེ་ལའང་དབྱེ་ན་གོ་ཆའི་བརྩོན་འགྲུས་དང༌། དགེ་བ་ཆོས་བསྡུད་ཀྱི་བརྩོན་འགྲུས། སེམས་ཅན་དོན་བྱེད་ཀྱི་བརྩོན་འགྲུས་དང་གསུམ་ལས་དང་པོ་ནི། རྒྱལ་སྲས་བྱང་ཆུབ་སེམས་དཔའི་ལམ་སྤྱད་དཀའ་བའི་གནས་གང་ལ་བསླབ་དགོས་ཀྱང་སེམས་ཀྱི་དཔའ་མི་ཞུམ་པར་སྙིང་སྟོབས་ཀྱི་གོ་ཆ་མཆོག་དང་ལྡན་པ་དེའོ། །
\b
གཉིས་པ་ནི་རྒྱལ་སྲས་ཀྱི་སྤྱོད་པ་ཆེ་ཕྲ་ཐམས་ཅད་རང་རྒྱུད་ལ་ཡང་དག་པར་སྡུད་པ་དེའོ། །གསུམ་པ་ནི་རང་གི་ལུས་ངག་ཡིད་གསུམ་གྱི་ནུས་ཤུགས་རྩལ་དུ་བཏོན་ཏེ་སེམས་ཅན་གྱི་དོན་འབའ་ཞིག་ལྷུར་ལེན་པར་བརྩོན་པ་དེའོ། །དེ་ལྟར་བརྩོན་འགྲུས་ཀྱི་འགལ་ཟླའམ་མི་མཐུན་ཕྱོགས་ནི་ལེ་ལོ་དང་རྣམ་གཡེང་ཡིན་པས། དེའི་དབང་དུ་གྱུར་ན་ནི་དཀར་པོའི་ཆོས་ཀྱིས་དབུལ་ཞིང་རང་གི་འདི་ཕྱིའི་དོན་ཐམས་ཅད་ལས་ཉམས་པར་འགྱུར་ཞེས་རྒྱལ་སྲས་ཉིད་ཀྱིས། ལེ་ལོས་རང་གཞན་དོན་གཉིས་མི་འགྲུབ་པས། །ལས་གཞན་སྤངས་ཏེ་དགེ་ལ་འབད་པར་བྱ། ། རྒྱུཞེས་གསུངས་སོ། །དེས་ན་བདག་འཁོར་བ་ན་འཁོར་བའི་ཚེ་ན་ལེ་ལོའི་ཞགས་པས་བཅིངས་ནས་ཐར་དུ་མ་བཏུབ་པར་མ་ཟད་ད་ལྟའང་ལེ་ལོའི་བསླ་ཞགས་ཀྱིས་བཅིངས་འདུག་པས་ན། དེ་བཀྲོལ་ཏེ་བརྩོན་འགྲུས་མེ་ལྟར་སྦྱར་དགོས་ཞེས་ཇོ་བོས། ལེ་ལོའི་དབང་གིས་ད་དུང་ལུས་པས་སྒྲུབ་པའི་བརྩོན་འགྲུས་མེ་ལྟར་སྦྱོར། ཞེས་གསུངས་སོ། །
\b
དེའང་ལེ་ལོ་སྤོང་བ་དང་བརྩོན་འགྲུས་སྐྱེད་པའི་ཐབས་མཆོག་ཏུ་གྱུར་པ་ནི་འཆི་བ་བསྒོམ་པ་ལ་རག་ལས་ཏེ། ཁ་རག་པས། བརྩོན་འགྲུས་མེད་པ་ལ་ཡོན་ཏན་གྱི་རྣམ་པ་གང་ཡང་མི་འབྱུང་བས་འཆི་བ་མི་རྟག་པ་སྒོམས་ལ་ལེ་ལོ་སྤོངས། ཞེས་གསུངས། དེས་ན་རང་ཅག་སོ་སྐྱེས་རྣམས་ཀྱིས་ནི་བྱང་ཆུབ་ཆེན་པོ་བསྒྲུབ་པའི་ཐབས་ལ་བརྩོན་འགྲུས་ཤུགས་དྲག་པོ་ཡུན་རིང་བར་མ་ཆད་པར་བརྟེན་དགོས་པས་དེའི་སྦྱོར་བ་ལ་འཆི་བ་མི་རྟག་པ་སྒོམ་པ་གལ་ཆེ་སྟེ། པུ་ཏོ་བས། འོ་སྐོལ་སོ་སོའི་སྐྱེ་བོས་སངས་རྒྱས་བསྒྲུབ་པ་ལ།སངས་རྒྱས་མ་ཐོབ་བར་དུ་བརྩོན་འགྲུས་ཡུན་རིང་བ། དར་དྲག་པ་བར་མ་ཆད་པ་ཞིག་གིས་བསྒྲུབ་དགོས། ཞེས་དང་། མི་རྟག་པ་རྒྱུད་ལ་སྐྱེས་ན་དང་པོ་གོ་ཆའི་བརྩོན་འགྲུས་རྩོམ་པའི་རྒྱུ་བྱེད་པ་སོགས་མང་དུ་གསུངས་སོ། །དེས་ན་བརྩོན་འགྲུས་ཡང་དག་པ་ཞིག་བསྐྱེད་ན་དེང་ནས་བྱང་ཆུབ་བར་དུ་བར་ཆད་གང་གིས་ཀྱང་གླགས་མི་རྙེད་དེ། ཇོ་བོས། དཔའ་བོ་རྣམས་ལ་དགྲས་མི་ཚུགས། །བརྩོན་འགྲུས་ཅན་ལ་བར་ཆད་སྡུག །ཅེས་སོགས་གསུངས་སོ། ། 
\b
\v 31 ༈ ལྔ་བ་བསམ་གཏན་ལ་བསླབ་པ་ནི། ཞེས་དེའང་བསམ་གཏན་ཞེས་པ་གང་ཞེ་ན། མདོ་སྡེ་རྒྱན་ལས། སེམས་ནི་ནང་དུ་གནས་པ་དང་། །ཞེས་དང་། འཇུག་པ་ལས། བསམ་གཏན་བསྡུད་པའི་མཚན་ཉིད་ཅན། །ཞེས་པ་ལྟར་གང་ལ་མཉམ་པར་བཞག་ན་སེམས་གཞན་དུ་མི་ཡེང་བར་གནས་དེ་རི་རྒྱལ་བཞིན་དུ་བརྟན་པ་དང༌། བཏང་ན་དགེ་བའི་དམིགས་རྣམ་ཀུན་ལ་འཇུག་ནུས་པའི་ལུས་སེམས་ཤིན་སྦྱངས་སྐྱེད་པ་དང༌། སྟོང་ཉིད་སྙིང་རྗེའི་སྙིང་པོ་ཅན་གསུངས་པ་ལྟར་དུ་རྩལ་ལས་སྙིང་རྗེ་རྩོལ་མེད་དུ་འབྱུང་བའོ། །བསམ་གཏན་གྱི་ངོ་བོ་ནི། དམིགས་པ་ལས་གཞན་དུ་མི་གཡེང་བར་གནས་པའི་སེམས་རྩེ་གཅིག་པ་དེའོ། །
\b
བསམ་གཏན་བསྒོམ་པའི་ཐོག་མར་རྒྱུ་རྫས་ལོངས་སྤྱོད་འཇིག་རྟེན་ཆོས་བརྒྱད་སོགས་སྤངས་ནས་རྒྱུ་རྫས་ལ་འདོད་པ་ཆུང་ཞིང་ཆོག་ཤེས་པ་གལ་ཆེ་སྟེ།ཇོ་བོས། བསམ་གཏན་སྒོམ་པ་ལ་ཕྱི་རོལ་གྱི་དངོས་པོ་ཐམས་ཅད་ལ་འདོད་ཆུང་ཆོག་ཤེས་དགོས། ཞེས་དང༌། མི་ཉག་རིན་པོ་ཆེས། བསམ་གཏན་བསྒོམ་པ་ལ་བྱ་བྱེད་སྤངས་པ། འདོད་ཆུང་ཆོག་ཤེས་བསྟེན་པ། ཚུལ་ཁྲིམས་དག་པ་སོགས་གལ་ཆེ། ཞེས་གསུངས་སོ། །དེ་ལྟར་ཆགས་ཞེན་མེད་པར་དབེན་པའི་གནས་མ་བསྟེན་ན་བསམ་གཏན་མི་སྐྱེ་སྟེ། དགོན་པ་བས། བསམ་གཏན་གྱི་རྩ་བ་དབེན་པ་བསྟེན་པ་ལ་ཐུག ཅེས་དང༌། པུ་ཏོ་བས། མི་གསེབ་ལ་དགའ་ཞིང་བྱ་བྱེད་མང་བ་ལ་དགེ་སྦྱོར་མི་འོང་། དེའི་ནང་ནས་བསམ་གཏན་མི་འོང་གསུངས་སོ། །
\b
དེའང་དགེ་བའི་དམིགས་རྣམ་ལ་རྩེ་གཅིག་ཏུ་གནས་པའི་ཞི་གནས་རབ་ཏུ་གྱུར་པ་མཚན་ཉིད་དང་ལྡན་པ་ལ་བརྟེན་པའི་སྟོང་ཉིད་རྟོགས་པའི་ལྷག་མཐོང་གིས་འཁོར་བའི་རྩ་བར་གྱུར་པའི་མ་རིག་པ་དང་ཉོན་མོངས་པ་བརྒྱད་ཁྲི་བཞི་སྟོང་དྲུང་ནས་འབྱིན་པའི་ཚུལ་གྱིས་རྣམ་པར་འཇོམས་པར་ཤེས་།བྱས་ནས་ཞི་ལྷག་ཟུང་དུ་འཇུག་པ་བསྒོམ་དགོས་ཏེ། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། །ཉོན་མོངས་རྣམ་པར་འཇོམས་པར་ཤེས་བྱས་ནས། །ཐོག་མར་ཞི་གནས་ཉིད་ནི་བཙལ་བར་བྱ། །ཞེས་དང༌། བསླབ་བཏུས་ལས། མཉམ་བཞག་ཡང་དག་ཇི་བཞིན་དུ། །ཤེས་པར་འགྱུར་ཞེས་ཐུབ་པས་གསུངས། །ཞེས་གསུངས་པ་ལྟར་མཉམ་པར་བཞག་པའི་ཞི་གནས་ལ་བརྟེན་ནས་གནས་ལུགས་ཡང་དག་པ་མཐོང་བའི་ལྷག་མཐོང་སྐྱེ་དགོས། ཞི་གནས་དང་བསམ་གཏན་ལ་མ་བརྟེན་ན་བདག་མེད་རྟོགས་པའི་ཤེས་རབ་སྐྱེ་མི་ནུས་ཏེ། བཤེས་སྤྲིངས་ལས། བསམ་གཏན་མེད་པར་ཤེས་རབ་མེད། །ཅེས་གསུངས་སོ། །དེས་ན་བསམ་གཏན་ལ་བརྟེན་ནས་ཤེས་རབ་སྐྱེ་ཞིང་། ཤེས་རབ་ལ་བརྟེན་ནས་བྱང་ཆུབ་ཆེན་པོ་བསྒྲུབ་དགོས་པ་ཡིན་ནོ། །
\b
དེའང་ཞི་གནས་ཤས་ཆེ་བས་ནམ་མཁའ་མཐའ་ཡས་དང་རྣམ་ཤེས་མཐའ་ཡས། ཅི་ཡང་མེད་པ་ཡོད་མིན་མེད་མིན་སོགས་གཟུགས་མེད་བཞིའི་སྙོམ་འཇུག་ལྟ་བུའི་འཇིག་རྟེན་པའི་བསམ་གཏན་ལས་འདས་དགོས་ཏེ། རྒྱན་ལས། དེ་བཞིན་བསམ་གཏན་གཟུགས་མེད་མིན། ཞེས་གསུངས་པས་ན། བྱང་སེམས་རྣམས་ཀྱིས་ཡོན་ཏན་བསྒྲུབ་པའི་རྟེན་གྱི་གཙོ་བོ་ནི། སྤྱིར་བསམ་གཏན་གྱིས་བསྡུས་པའི་ཏིང་ངེ་འཛིན་དང་ཁྱད་པར་དུ་གནས་ཆ་དང་གསལ་ཆ་མཉམ་པའི་བསམ་གཏན་བཞི་བའི་ཏིང་འཛིན་ཁྱད་པར་ཅན་དེ་ཉིད་བསྒྲུབ་དགོས་ཀྱང་། ལས་དང་པོ་པ་རྣམས་ཀྱིས་བསམ་གཏན་སྒོམ་ཚེ། གསལ་ཆ་ཡོད་ཀྱང་བརྟན་ཆ་མེད་པས་ཉོན་མོངས་པས་འཕྲོག་འགྲོ་བས་ན་དྲན་ཤེས་བཞིན་བསྟེན་པ་གལ་ཆེ་སྟེ། ཁ་རག་པས། ལས་དང་པོ་པ་ཡི་རྟོག་པ་ལ། །གསལ་ཆ་ཡོད་དེ་བརྟན་ཆ་མེད། །རྟོག་པའི་རླུང་ལ་མ་སྐུར་བར། །དྲན་པའི་ཐག་པས་ཆིངས་ཤིག་ཨང་། །ཞེས་གསུངས་པ་དང་། རྒྱལ་སྲས་ཉིད་ཀྱིས། བསམ་གཏན་མེད་པར་ཆོས་ཉིད་མི་མཐོང་བས། །རྣམ་རྟོག་མཚན་མ་མེད་པའི་ཏིང་འཛིན་སྒོམས། །ཞེས་གསུངས་སོ། །
\b
དེས་ན་གོང་དུ་བཤད་པ་བཞིན་དུ་གཟུགས་མེད་བཞི་ལས་ཡང་དག་པར་འདས་པ་སྟེ། སྲིད་མཐའ་འགོགས་པའི་ལྷག་མཐོང་དང་། ཞི་མཐའ་འགོག་པའི་སྙིང་རྗེ་སོགས་གྲོགས་ཁྱད་པར་ཅན་དང་ལྡན་པའི་བསམ་གཏན་བསྒོམ་པ་སོགས་བསམ་གཏན་རྣམ་པ་གསུམ་གྱིས་བསྡུས་པ་མཐའ་དག་ལ་བསླབས་ཤིང་ཚུལ་བཞིན་དུ་བསྒོམ་པར་བྱ་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་བསམ་གཏན་གྱི་ཕར་ཕྱིན་ལ་བསླབ་ཚུལ་གྱི་ལག་ལེན་ཡིན་ནོ། །བསམ་གཏན་དེ་ལ་དབྱེ་ན་མཐོང་ཆོས་བདེར་གནས་ཀྱི་བསམ་གཏན་དང་། མངོན་པར་བསྒྲུབ་པའི་བསམ་གཏན། སེམས་ཅན་དོན་བྱེད་ཀྱི་བསམ་གཏན་དང་གསུམ་ལས་དང་པོ་ནི། མཉམ་པར་བཞག་པའི་ལུས་སེམས་ཤིན་སྦྱངས་སྐྱེད་པའི་བསམ་གཏན་དེའོ། །གཉིས་པ་ནི་སྐྱེ་གནས་དྲན་པ་མངོན་ཤེས་འཆར་བ་སོགས་ཐུན་མོང་ཡོན་ཏན་འབྱུང་བའི་བསམ་གཏན་ནོ། །གསུམ་པ་ནི་སྟོང་ཉིད་སྙིང་རྗེའི་སྙིང་པོ་ཅན་དུ་གསུངས་པ་ལྟར། རྩལ་ལས་སྙིང་རྗེ་ཕྱོགས་མེད་དུ་འབྱུང་བའི་མཐུས་སེམས་ཅན་གྱི་དོན་བྱེད་པའི་བསམ་གཏན་ནོ། །
\b
སྤྱིར་སྣང་བ་ཐམས་ཅད་སེམས་སུ་གཏན་ལ་ཕབ་ཅིང་སེམས་དེ་ཉིད་སྤྲོས་པའི་མཐའ་ཐམས་ཅད་དང་བྲལ་བའི་སྟོང་ཉིད་དུ་གཏན་ལ་ཕབ། སྟོང་ཉིད་དེའི་ངང་དུ་རྩེ་གཅིག་ཏུ་གནས་པ་ལ་བསམ་གཏན་ཡིན་ཏེ། རྒྱལ་སྲས་ཉིད་ཀྱིས། སྣང་བ་ཐམས་ཅད་རང་གི་སེམས་ཡིན་ཏེ། །སེམས་ཉིད་གདོད་ནས་སྤྲོས་པའི་མཐའ་དང་བྲལ། །གང་ལ་གཟུང་འཛིན་མཚན་མར་མ་གཡེང་བར། །རྩེ་གཅིག་གནས་པ་ཡང་དག་བསམ་གཏན་ཡིན། །ཞེས་གསུངས་སོ། །བསམ་གཏན་གྱི་མི་མཐུན་ཕྱོགས་ནི་རྣམ་གཡེང་ཡིན་ལ་རྣམ་གཡེང་གི་དབང་དུ་གྱུར་ན་སླར་ཡང་འཁོར་བ་སྡུག་བསྔལ་གྱི་རྒྱ་མཚོར་བྱིང་སྟེ། ཉོན་མོངས་པ་ཆུ་སྲིན་གྱི་མཆེ་བར་ལས་ཐར་མི་ནུས་ཏེ། སྤྱོད་འཇུག་ལས། སེམས་ནི་རྣམ་པར་གཡེང་བའི་མི། །ཉོན་མོངས་མཆེ་བའི་ཕྲག་ན་གནས། །ཞེས་དང་། སེམས་ཀྱི་གླང་པོ་ཡན་བཏང་བས། །མནར་མེད་གནོད་པ་བྱེད་པ་ལྟར། །ཞེས་གསུངས་པས་སེམས་རྣམ་གཡེང་གི་དབང་དུ་མི་གཏོང་བར་རྩེ་གཅིག་ཏུ་འཇིག་རྟེན་ལས་འདས་པའི་བསམ་གཏན་བསྒོམ་པ་གལ་ཆེའོ། ། 
\b
\v 32 ༈ དྲུག་པ་ཤེས་རབ་ལ་བསླབ་པ་ནི། ཞེས་དེའང་ཤེས་རབ་ཞེས་བྱ་བ་གང་ཞེ་ན། མདོ་སྡེ་རྒྱན་ལས། ཤེས་བྱ་ཡང་དག་རབ་རྣམ་འབྱེད། །ཅེས་དང༌། ཀུན་བཏུས་ལས། ཤེས་རབ་གང་ཞེ་ན། ཆོས་རབ་ཏུ་རྣམ་པར་འབྱེད་པའོ། །ཞེས་པ་ལྟར་དུ་ཆོས་རྣམས་ལ་རྣམ་པར་དཔྱད་དེ་སོ་སོར་འབྱེད་པའི་རྣམ་དཔྱོད་ཀྱི་བློ་ཁྱད་པར་དུ་འཕགས་པ་ཞིག་ལ་ཤེས་རབ་ཏུ་གསུངས་པས་དེ་ལ་བརྟེན་ན་རང་གཞན་ལ་ཡོན་ཏན་ཐམས་ཅད་བསྒྲུབ་ནུས་པ་ཡིན། དེའི་ཕྱིར་སྔར་བཤད་པའི་སྦྱིན་སོགས་ཕར་ཕྱིན་སྔ་མ་ལྔ་བོ་ཡང་བདག་མེད་རྟོགས་པའི་ཤེས་རབ་འདི་བསྐྱེད་པའི་ཆེད་དུ་གསུངས་པ་ཡིན་ཞེས་སྤྱོད་འཇུག་ལས། ཡན་ལག་འདི་དག་ཐམས་ཅད་ནི། །ཐུབ་པས་ཤེས་རབ་དོན་དུ་གསུངས། །དེ་ཡི་ཕྱིར་ན་སྡུག་བསྔལ་དག །ཞི་བར་འདོད་པས་ཤེས་རབ་སྐྱེད། །ཅེས་གསུངས་སོ། །ཤེས་རབ་ཀྱི་ངོ་བོ་ནི་ བརྟག་བྱའི་ཆོས་ལ་ཡང་དག་པར་སོ་སོར་རྣམ་པར་འབྱེད་པ་དེ་ཡིན།

\b
དབྱེ་ན་ཀུན་རྫོབ་རྟོགས་པའི་ཤེས་རབ་དང་དོན་དམ་རྟོགས་པའི་ཤེས་རབ།སེམས་ཅན་གྱི་དོན་བྱེད་ཚུལ་ཤེས་པའི་ཤེས་རབ་དང་གསུམ་ལས་དང་པོ་ནི། རིག་པའི་གནས་ལྔ་ལ་མཁས་པའི་ཤེས་རབ་དེའོ། །གཉིས་པ་ནི་བདག་མེད་རྣམ་གཉིས་ཀྱི་དོན་ལ་དོན་སྤྱི་དང་མངོན་སུམ་གང་རུང་གི་ཚུལ་དུ་རྟོགས་པའི་ཤེས་རབ་དེའོ། །གསུམ་པ་ནི་མཁའ་ཁྱབ་ཀྱི་སེམས་ཅན་རྣམས་ཀྱི་དོན་བསྒྲུབ་ཚུལ་ཤེས་པ་དེའོ། །དེ་ལས་ཀྱང་མིག་མེད་ན་ལམ་དུ་བགྲོད་མི་ནུས་པ་ལྟར་དུ། ཆོས་ཐམས་ཅད་བདག་མེད་པར་རྟོགས་པའི་ཤེས་རབ་ཁྱད་པར་ཅན་འདི་མེད་པར་གྱུར་ན་ནི། ཕར་ཕྱིན་གཞན་ལྔ་བོ་གང་གིས་ཀྱང་རྫོགས་པའི་བྱང་ཆུབ་ཆེན་པོའི་གོ་འཕང་།རྣམ་པ་ཐམས་ཅད་མཁྱེན་པའི་གྲོང་ཁྱེར་དུ་བགྲོད་པར་བྱེད་མི་ནུས་ཞེས་མདོ་སྡུད་པ་ལས། ཤེས་རབ་མེད་ན་ཕ་རོལ་ཕྱིན་ལྔ་འདི། །དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །ཞེས་དང༌། གང་ཚེ་ཤེས་རབ་ཀྱིས་ནི་ཡོངས་སུ་ཟིན་གྱུར་པ། །དེ་ཚེ་མིག་རྙེད་གྱུར་ཅིང་འདི་ཡི་མིང་ཐོབ་པོ། །ཞེས་གསུངས་སོ། །
\b
དེས་ན་བདག་མེད་རྟོགས་པའི་ཤེས་རབ་ལ་ཐབས་སྙིང་རྗེ་ཆེན་པོ་དང༌། བྱང་ཆུབ་ཀྱི་སེམས་སོགས་རྒྱ་ཆེན་པོ་དང་ལྡན་དགོས་ཏེ། རྒྱན་ལས། ཤེས་རབ་ཐབས་དང་ལྡན་པ་ལ། །ཞེས་དང༌། ཐབས་གོམས་དབང་གིས་བདག་ཉིད་ཀྱིས། །གང་དེའི་ཤེས་རབ་རྣམས་བསྒོམས་པ། །དེ་ནི་བྱང་ཆུབ་མྱུར་དུ་འཐོབ། །ཅེས་གསུངས་པའི་དོན་ནི་སྟོང་ཉིད་རྐྱང་བས་ནི་ཐེག་ཆེན་གྱི་ལམ་གར་ཡང་མི་ཕྱིན་པས་སྦྱིན་སོགས་ཐབས་ཀྱི་ཆ་ཀུན་ཚང་བའི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་ཉིད་བསྒོམ་དགོས་པར་བསྟན་པའོ། །
\b
དེས་ན་གང་བསྒོམ་བྱ་དང་། གང་གིས་སྒོམ་པར་བྱེད་པ། ཚུལ་ཇི་ལྟར་དུ་བསྒོམ་པའི་བྱ་བ་སྟེ་འཁོར་གསུམ་པོ་བདེན་གྲུབ་ཏུ་མི་རྟོག་པའི་ཤེས་རབ་ཉིད་སྒོམ་པ་ནི་ཐར་དང་ཐམས་ཅད་མཁྱེན་པའི་གོ་འཕང་འཐོབ་བྱེད་ཀྱི་རྒྱུར་མེད་དུ་མི་རུང་བས་ན། ཐབས་དང་ལྡན་པའི་སྟོང་ཉིད་རྟོགས་པའི་ཤེས་རབ་རྣམ་པ་གསུམ་ལ་སློབ་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཤེས་རབ་ཀྱི་ཕར་ཕྱིན་ལ་བསླབ་ཚུལ་གྱི་ལག་ལེན་ཡིན་ནོ། །དེ་ལྟར་ཡང་རྒྱལ་སྲས་ཉིད་ཀྱིས། ཤེས་རབ་མེད་ན་ཐར་ལམ་མི་བགྲོད་པས། །བདེན་གཉིས་ཟབ་མོའི་དོན་ལ་མཁས་པར་གྱིས། །ཞེས་དང་དེ་ལྟར་སྦྱིན་པ་ལ་སོགས་ལྔ་པོ་ཡང་། །ཕར་ཕྱིན་འགྱུར་བ་ཤེས་རབ་ལ་ལྟོས་ཕྱིར། །ཆོས་ཀུན་སངས་རྒྱས་ལམ་དུ་འགྱུར་འདོད་པས། །ཤེས་རབ་ཕ་རོལ་ཕྱིན་ལ་བསླབ་པར་བྱ། །ཞེས་གསུངས་པ་ལྟར་ཤེས་རབ་དེ་དང་བྲལ་ན་སྦྱིན་པ་སོགས་འཇིག་རྟེན་པའི་ཕར་ཕྱིན་ཙམ་ལས་འཇིག་རྟེན་ལས་འདས་པའི་ཕར་ཕྱིན་ཉིད་དུ་མི་འགྲོ་བས། སྦྱིན་སོགས་ཕར་ཕྱིན་སྔ་མ་ལྔ་ནི་འཇིག་རྟེན་ལས་འདས་པའི་ཕར་ཕྱིན་དུ་འགྲོ་དགོས་ན་འཁོར་གསུམ་བདེན་མེད་དུ་རྟོགས་པའི་ཤེས་རབ་ཀྱིས་རྩིས་ཟིན་དགོས་སོ། །
\b
དེ་ལྟར་བདག་མེད་རྟོགས་པའི་ཤེས་རབ་ཡང་དག་པ་ཞིག་རྟོགས་ན་ནི་དེའི་ཁོངས་སུ་ཕར་ཕྱིན་གཞན་རྣམས་ཀྱི་ཉམས་ལེན་ཀུན་ཀྱང་འདུས་ཞེས་པུ་ཏོ་བས། སྟོང་ཉིད་ལེགས་པར་རྟོགས་ན་དེའི་ཁོངས་སུ་ཕྱིན་དྲུག་གི་ཉམས་ལེན་འདུས་ལ། ཞེས་དང་། ཇོ་བོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པ་རྣམས་ཀྱིས་ཕ་རོལ་ཏུ་ཕྱིན་པ་ཐམས་ཅད་འདིར་ནི་འདུས་པ་ཡིན།ཞེས་སོ། །དེས་ན་བདག་མེད་རྟོགས་པའི་ཤེས་རབ་འདི་ཉིད་ཁོ་ན་སྲིད་རྩ་གཅོད་བྱེད་ཡིན་པར་ཤེས་ཤིང་བསྒོམ་དགོས་སོ། ། །
\b
\m ད་ནི་གཉིས་པ་མདོ་ལས་གསུངས་པའི་ཆོས་བཞི་ལ་བསླབ་པ་ལའང་རང་གི་འཁྲུལ་བར་རང་གིས་བརྟགས་ནས་སྤོང་དགོས་ཚུལ་དང་། བྱང་སེམས་ཀྱི་ཉེས་པ་སྨྲ་བ་སྤོང་བ། སྦྱིན་བདག་གི་ཁྱིམ་ལ་ཆགས་པ་སྤོང་བ། རྩུབ་མོའི་ཚིག་སྨྲ་བ་སྤོང་བ་དང་བཞི་ལས།
\b
\v 33 དང་པོ་ནི། ཞེས་དེའང་རང་ཉིད་ཐེག་པ་ཆེན་པོའི་ལམ་དུ་ཞུགས་པའི་གང་ཟག་ཅིག་ཡིན་ཕྱིན་རང་གི་འཁྲུལ་བའི་སྐྱོན་ལ་རང་ཉིད་ཀྱིས་ཞིབ་མོར་མ་བརྟགས་ན་གཞན་ཕལ་ཆེར་གྱིས་ཕྱི་ཚུལ་ལ་བལྟས་ནས་འདི་ནི་ཆོས་པའོ་ཞེས་བཟུང་བའི་ཚེ། རང་ཉིད་ཀྱིས་རང་རྒྱུད་ཀྱི་སྐྱོན་ངོས་འཛིན་པའི་དྲན་པ་ཉིད་ཡོད་དགོས་ཀྱི། གཞན་དུ་ང་ནི་ཆོས་པའོ་སྙམ་ནས་ཆོས་པ་མིན་བཞིན་དུ་དེར་བརྫུས་པའི་གཟུགས་ཀྱིས་ །ཆོས་མིན་གྱི་བྱ་བ་འཇིག་རྟེན་ཆོས་བརྒྱད་དང་ལོག་པའི་བྱ་བ་བྱེད་སྲིད་པས་ན་རྒྱུན་དུ་རང་སྐྱོན་ལ་བརྟག་པ་གལ་ཆེ་ཞེས་ཚོམས་ལས། བདག་ཉིད་ཀྱིས་ནི་རིགས་པ་དང༌། །མི་རིགས་བྱ་བར་བརྟག་པར་བྱ། །ཞེས་གསུངས་པ་ལྟར་དགོས་ཀྱི། རང་སྐྱོན་རི་བོ་ཙམ་ཡོད་ཀྱང་ཁོང་དུ་སྦེད་ཅིང་གཞན་སྐྱོན་ཏིལ་འབྲུ་ཙམ་ཡང་ངན་སེམས་ཀྱིས་ཡོངས་ལ་སྒྲོག་པ་སོགས་མི་བྱེད་པར་རྒྱུན་དུ་རང་གི་སྒོ་གསུམ་ལ་དྲན་ཤེས་ཀྱིས་ཟིན་ཅིང་ཤེས་རབ་ཀྱིས་ལེགས་པར་རྟོག་དཔྱོད་བྱས་ཏེ་གང་རིགས་པ་དང་མི་རིགས་པའི་ཚུལ་ལ་དཔྱད་དགོས་ཞེས་སྤྱོད་འཇུག་ལས། གང་ཚེ་འདིས་ནི་ཅི་བྱེད་།ཅེས། །བདག་གི་སྐྱོན་ལ་བརྟག་པར་གྱིས། །ཞེས་གསུངས་པ་ལྟར་བདག་གི་སྤྱོད་ལམ་རྣམ་བཞི་གང་གི་སྐབས་ཡིན་ཡང་རང་སྐྱོན་ཞུན་འཐར་།བྱས་ནས་སྤོང་དགོས་སོ། །
\b
ཁྱད་པར་དུ་རང་ཐེག་པ་ཆེན་པོའི་ལམ་དུ་ཞུགས་པ་ཞིག་ཡིན་ན་གཞན་གྱིས་རང་ལ་མ་དད་པ་སྲུང་བའི་ཐབས་སུ་འཁྲུལ་བ་ལ་བརྟགས་ནས་སྤོང་དགོས་ཏེ། བློ་གྲོས་རྒྱ་མཚོས་ཞུས་པའི་མདོ་ལས། ཐེག་པ་ཆེན་པོ་བསྡུད་པར་འགྱུར་བའི་ཆོས་གཅིག་སྟེ། བདག་གིས་འཁྲུལ་བ་ལ་རྟོག་པས་སེམས་ཅན་ཐམས་ཅད་རྗེས་སུ་བསྲུང་བར་བྱའོ། །ཞེས་གསུངས་པས་སོ། །དེ་ལྟར་རང་ཉིད་ཐེག་པ་ཆེན་པོའི་ལམ་དུ་ཞུགས་པའི་གང་ཟག་ཞིག་ཡིན་ཚེ་བསྡུ་བ་རྣམ་པ་བཞིའི་སྒོ་ནས་གཞན་རྣམས་ཀྱང་ཐེག་པ་ཆེན་པོའི་ལམ་ལ་བསྡུ་ཅི་ནུས་བྱེད་དགོས་པ་དང༌། །སེམས་ཅན་ཐམས་ཅད་རྗེས་སུ་འཛིན་དགོས་པས་ན། གཞན་གྱིས་བདག་ལ་མི་དད་པའི་བྱ་བ་ཐམས་ཅད་རང་སྐྱོན་ལ་བརྟགས་ནས་སྤོང་དགོས་ཀྱི། གཞན་གྱིས་རང་ལ་དད་ལོག་བྱེད་པའི་རྒྱུའི་གཙོ་བོ་རང་གིས་བསྒྲུབས་པ་དང་། བདག་བྱང་ཆུབ་སེམས་དཔའ་ལ་བརྟེན་ནས་གཞན་ངན་འགྲོར་འཕེན་པའི་རྒྱུ་བསགས་ན་རང་དང་གཞན་ལ་ཉེས་པ་ཆེན་པོ་འབྱུང་བས་ན། རྣམ་པ་ཀུན་ཏུ་རང་རྒྱུད་ལ་བརྟགས་ནས་སྐྱོན་ངོས་བཟུང་སྟེ་སྤོང་དགོས་ཞེས་བྱང་ཆུབ་སེམས་དཔའི་སོ་སོར་ཐར་བ་ལས། འཇིག་རྟེན་མ་དད་པ་བྱེད་པ་བརྟགས་ཏེ་བསལ་བར་བྱའོ། །ཞེས་གསུངས་སོ། །དེས་ན་རང་ངོས་ནས་གཞན་མ་དད་པ་བསྲུང་ན་དེ་ནི་ཚུལ་ཁྲིམས་བསྲུང་བའང་ཡིན་ཏེ། ཆོས་ཡང་དག་པར་སྡུད་པ་ལས། གཞན་མ་དད་པ་བསྲུང་བ་ནི་ཚུལ་ཁྲིམས་བསྲུང་བའོ། །ཞེས་སོ། །
\b
དེ་ལྟར་རང་གི་སྒོ་གསུམ་གྱི་སྤྱོད་པ་ལ་གཞན་མི་དད་པའི་སྐྱོན་མཐོང་ཆོས་སུ་ཡོད་མེད་ལ་ཚངས་སྤྱོད་ཀྱི་གྲོགས་རྣམས་ལ་དྲིས་ཏེ་ཡོད་ན་དེ་ཉིད་དུ་སྤོང་དགོས་ཏེ། སྤྱོད་འཇུག་ལས། འཇིག་རྟེན་མ་དད་གྱུར་པ་ཀུན། །མཐོང་དང་དྲིས་ཏེ་སྤང་བར་བྱ། །ཞེས་གསུངས་པས་སོ། །དེ་བཞིན་དུ་དུས་དང་རྣམ་པ་ཀུན་ཏུ་རང་གི་སྒོ་གསུམ་གྱིས་གཞན་ལ་ཕན་པ་མེད་པའི་བྱ་བ་དང༌། འབྲས་བུ་མེད་པ་དང༌། གཞན་མི་དད་པའི་རྒྱུ་བསགས་པ་སོགས་ཡོད་ན་ སྤོང་དགོས་ཞེས་བསླབ་བཏུས་ལས། འབྲས་བུ་མེད་པའི་བྱེད་སྤངས་པས། །ཞེས་གསུངས་པ་ལྟར་ཆོས་དང་མི་མཐུན་པའི་དམུ་རྒོད་ཀྱི་བྱ་བ་ཀུན་ཀྱང་སྤངས་ཏེ་རང་གིས་སྒོ་གསུམ་ཞི་དུལ་དང་སྤྱོད་ལམ་འཇམ་པོའི་སྒོ་ནས་གཞན་སྐྱེ་བོ་ཀུན་གྱིས་གུས་ཤིང་འདུན་པར་གྱུར་པའི་བྱ་བ་དེ་ནམ་ཡང་གཟུང་བར་བྱ་དགོས་ཏེ། བསླབ་བཏུས་ལས། ཀུན་ཏུ་མི་རྒོད་འཇམ་པ་དང༌། །རན་ཅིང་མཉེན་པར་སྨྲ་བ་ཡིས། །སྐལ་ལྡན་སྐྱེ་བོ་འདུན་པར་འགྱུར། །གཟུང་བར་འོས་པའང་སྐྱེ་བར་འགྱུར། །ཞེས་གསུངས་སོ། །
\b
དེའི་ཕྱིར་ན་དུས་རྒྱུན་དུ་རང་གི་སྒོ་གསུམ་གྱི་འཁྲུལ་བ་ལ་ཞིབ་ཏུ་བརྟགས་ནས་སྤོང་བར་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་རང་སྐྱོན་ངོས་བཟུང་སྟེ་སྤོང་ཚུལ་གྱི་ལག་ལེན་ཡིན་ནོ། །སྤྱིར་རང་ཉིད་ཐེག་པ་ཆེན་པོའི་སྒོར་ཞུགས་པ་ཞིག་ཡིན་ན་ངེས་པར་དུ་དམན་པའི་ས་བཟུང་ཞིང༌། ཤུལ་བོའི་གོས་གྱོན། མཐོ་དམན་བར་གསུམ་རང་གི་གོང་དུ་བཀུར་ཞིང་གུས་པར་བྱ་དགོས་ཀྱི། རྒྱུན་དུ་རང་གི་སྐྱོན་ལ་མི་བརྟག་པར་རང་སྣང་མཐོ་ཞིང་ཧམ་པ་ཆེ་བ་དང་ང་རྒྱལ་གྱི་དབང་དུ་ཤོར་ན་ནི་རང་གིས་རང་བསླུས་པ་ཡིན་ཞེས་ཤ་བོ་པས། ཆོས་པར་བརྫུས་ནས་ཚེ་འདིའི་ཆེ་ཐབས་འབའ་ཞིག་ལ་བརྩོན་པ་ཁྱོད་ཀྱིས་སླར་ཡང་རང་གི་སྤྱོད་པ་མ་བརྟགས་པར་རང་གིས་རང་བསླུས་པའོ། །ཞེས་སོགས་གསུངས་པས་སོ། །
\b
\v 34 གཉིས་པ་ནི། ཞེས་དེའང་རང་ཉིད་ཐེག་པ་ཆེན་པོ་ལ་ཞུགས་པའི་གང་ཟག་གིས་ཉོན་མོངས་པ་སྤྱི་དང་ཁྱད་པར་དུ་ཕྲག་དོག་གི་དབང་གིས་རྒྱལ་བའི་སྲས་པོ་གཞན་དག་གི་སྤྱོད་ཚུལ་ལ་བརྟགས་ནས་འདི་དག་ལ་ཉེས་པ་འདི་དང་འདི་ལྟ་བུ་ཡོད་དོ་ཞེས་ཉེས་པ་གླེང་བར་བྱས་ན་ཉེས་པ་གླེང་བ་པོ་བདག་ཉིད་ལ་བྱང་སྡོམ་ལྟུང་བའི་ཉེས་ལྟུང་གིས་གོས་ནས་ཐེག་ཆེན་གྱི་ལམ་ལས་ཉམས་པར་གྱུར་པ་ཡིན་ཞེས་ཕྱག་རྒྱའི་མདོ་ལས། འཛམ་གླིང་གི་སེམས་ཅན་ཐམས་ཅད་ཀྱི་བདོག་པ་འཕྲོག་པ་བས། བྱང་སེམས་གང་ཡང་རུང་བ་ལ་སྨད་ན་ཉེས་པ་ཆེ་ཞེས་གསུངས། དེས་ན་སངས་རྒྱས་དང་བྱང་ཆུབ་སེམས་དཔའ་སྦས་པའི་རྣལ་འབྱོར་བ་རྣམས་ནི་ཐལ་བའི་འོག་ཏུ་སྦས་པའི་མེ་བཞིན་དུ་མི་མངོན་པས་ན། བྱང་ཆུབ་སེམས་དཔའ་ནི་གར་ཡོད་མི་ཤེས་ཏེ། བསླབ་བཏུས་ལས། དེ་ནི་བཟུང་འོས་མ་ཡིན་ན། །འཇིག་རྟེན་རྒྱལ་བའི་མྱུ་གུ་བརྙས། །ཐལ་བས་གཡོག་པའི་མེ་བཞིན་དུ། །སེམས་ཅན་དམྱལ་བ་སོགས་པར་སྲེག །ཅེས་གསུངས་པས་སོ། །
\b
དེས་ན་ཀུན་ལ་དག་སྣང་སྦྱོང་བ་ནི་གལ་ཆེ་སྟེ། ཡང་དེ་ཉིད་ལས། ཉིན་དང་མཚན་མོ་དེ་བཞིན་ལན་གསུམ་དུ། །བྱང་ཆུབ་སེམས་དཔའ་རྣམས་ལ་མགོས་ཕྱག་འཚལ། །རྟག་ཏུ་འདོད་བཞིན་སྤྱད་པ་སྤྱོད་པ་ན། །དེ་དག་འཁྲུལ་བ་ཙམ་ཡང་མི་འཚལ་ལོ། །ཞེས་གསུངས་སོ། །དེ་ལྟར་ན་འདི་ནི་བྱང་ཆུབ་སེམས་དཔའ་ཡིན་ནོ་ཞེས་དང༌། ཡང་འདི་ནི་སྐྱོན་ཅན་ནོ་ཞེས་ཚོད་མི་ཟིན་ཏེ། སངས་རྒྱས་བཅོམ་ལྡན་འདས་ཀྱིས། ང་དང་ང་ལྟ་བུ་མ་གཏོགས་གང་ཟག་གི་ཚོད་གང་ཟག་གིས་མི་ཟིན་ནོ། །ཞེས་གསུངས་སོ། །
\b
ཁྱད་པར་དུའང་རྒྱལ་སྲས་བྱང་ཆུབ་སེམས་དཔའ་ཞིག་ལ་ངན་སེམས་ཞིག་སྐྱེས་ན་དེའི་རྣམ་སྨིན་གྱི་འབྲས་བུ་ནི་ངན་སེམས་སྐྱེས་པའི་སྐད་ཅིག་གི་གྲངས་བཞིན་དུ་བསྐལ་ཆེན་རེ་རེ་ལ་ངན་སོང་དུ་གནས་དགོས་ཞེས་རྒྱལ་སྲས་ཆེན་པོ་ཞི་བ་ལྷས། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །གལ་ཏེ་ངན་སེམས་སྐྱེད་བར་བྱེད་ན་དེ། །ངན་སེམས་བསྐྱེད་པའི་།གྲངས་བཞིན་བསྐལ་བར་ནི། །དམྱལ་བར་གནས་པར་འགྱུར་ཞེས་ཐུབ་པས་གསུངས། །ཞེས་གསུངས་སོ། །དེས་ན་སྤྱིར་ཕན་སེམས་དང་དགོས་པ་མེད་པར་སེམས་ཅན་ཀུན་གྱི་ཉེས་པ་མི་གླེང་བ་དང༌། ཁྱད་པར་དུའང་ཐེག་པ་ཆེ་ཆུང་གཉིས་ལ་ཞུགས་པའི་གང་ཟག་གི་ཉེས་པ་མི་གླེང་ཞིང༌།དེ་ལས་ཀྱང་ཐེག་པ་ཆེན་པོ་ལ་ཞུགས་པའི་གང་ཟག་གི་ཉེས་པ་ནི་ཕྲ་མོ་ཙམ་ཡང་མི་སྨྲ་བར། དྲན་ཤེས་བརྟན་པོས་རང་གི་ཁ་བཟུང་ནས། ངག་སྡོམ་པར་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་གཞན་གྱི་སྐྱོན་ལ་མི་བརྟག་ཅིང་གཞན་ལ་མི་གླེང་བའི་ལག་ལེན་ཡིན་ནོ། །
\b
དེའང་སེམས་བསྐྱེད་པའི་བྱང་ཆུབ་སེམས་དཔའ་ལ་ཡོན་ཏན་ཇི་ལྟར་ཡོད་ཀྱང་ཞེ་སྡང་གི་སྒོ་ནས་བསྔགས་པ་མི་བརྗོད་པ་དང་། མི་སྙན་པ་བརྗོད་ན་ནི་ནག་ཆོས་སུ་གྱུར་པའི་ལྟུང་བར་འགྱུར་ལ། དེའི་གཉེན་པོ་དཀར་པོའི་ཆོས་ནི་བྱང་ཆུབ་སེམས་དཔའ་ཐམས་ཅད་ལ་སྟོན་པའི་འདུ་ཤེས་བསྐྱེད་ཅིང་ཡོན་ཏན་བརྗོད་པ་དེའོ། །དེ་ལྟར་ཡང་འོད་སྲུང་གི་ཞུས་པ་ལས། བདག་ནི་སེམས་ཅན་ཐམས་ཅད་ལ་སྟོན་པའི་འདུ་ཤེས་བསྐྱེད་ལགས་སོ། །དེ་ཅིའི་སླད་དུ། སྨིན་པ་དང་མ་སྨིན་པ་གང་ཡིན་འཚལ་བ་མ་མཆིས་པའི་ཕྱིར་རོ། །ཞེས་གསུངས་པ་ལྟར་སེམས་ཅན་ཐམས་ཅད་ལ་སྟོན་པའ་འདུ་ཤེས་བསྐྱེད་ནས་དག་སྣང་སྦྱོང་བ་གལ་ཆེ། གཞན་ཡང་བྱང་ཆུབ་སེམས་དཔའ་སྦས་པའི་རྣལ་འབྱོར་བ་ཞིག་ཡིན་ན་རྒྱུད་སྨིན་ནས་ཁྱད་ཆོས་མངོན་དུ་གྱུར་པ་ཞིག་དང༌། རྒྱུད་སྨིན་ནའང་ཁྱད་ཆོས་ཕྱིར་མི་མངོན་པའི་ཚུལ་ཅན་ཏེ། དཔེར་ན་ཨ་མྲའི་འབྲས་བུ་བཞིན་ཡིན་ཞེས་བཤེས་སྤྲིངས་ལས། མི་ནི་ཨ་མྲའི་འབྲས་བཞིན་མ་སྨིན་ལ། །སྨིན་པ་དང་འདྲ་སྨིན་ལ་མ་སྨིན་པ། །ཞེས་སོགས་གསུངས་པས་ན་སོ་སྐྱེས་རྣམས་ཀྱི་བློ་མིག་མ་རིག་པས་བསྒྲིབས་ནས་མི་མཐོང་ནའང་། བྱང་ཆུབ་སེམས་དཔའི་ཡོན་ཏན་ནི་ཐལ་བས་གཡོག་པའི་མེ་བཞིན་དུ། གནས་སྐབས་སུ་ཁྱད་ཆོས་མངོན་དུ་གྱུར་མ་གྱུར་ཅི་རིགས་ཡོད་པས་རང་ཐེག་པ་ཆེན་པོའི་ལམ་ལ་ཞུགས་པ་ཞིག་ཡིན་ཕྱིན་རང་ལས་གཞན་པའི་གང་ཟག་ཆོས་མིག་དང་ལྡན་པ་ཐམས་ཅད་ལ་སྟོན་པའི་འདུ་ཤེས་དང༌། གཞན་སེམས་ཅན་དམན་པ་རྣམས་ལ་ཕ་མ་དང་བུ་ཚའི་འདུ་ཤེས་འཛིན་དགོས་པའི་ཚུལ་ནི་ཇོ་བོ་རྗེས། གང་ཟག་ཆོས་ཀྱི་མིག་ཅན་དང༌། །ལས་དང་པོ་ཡི་སེམས་ཅན་ལ། །སྟོན་པའི་འདུ་ཤེས་བསྐྱེད་པར་བྱ། །སེམས་ཅན་ཐམས་ཅད་མཐོང་བའི་ཚེ། །ཕ་མ་བུ་ཚའི་འདུ་ཤེས་བསྐྱེད། །ཅེས་གསུངས་པས་ན་སེམས་ཅན་ཐམས་ཅད་ཀྱི་འཁྲུལ་བ་ལ་མི་བརྟག་ཅིང་།སྒོས་སུ་བླ་མའི་འཁྲུལ་བ་ལ་མི་བརྟག་པར་གསུངས་ཏེ། ཁ་རག་པས། ཐེག་ཆེན་སྟོན་པའི་བླ་མ་ཡི། །ཕྱི་རོལ་སྤྱོད་ལམ་མི་མཛེས་ཀྱང་། །ནང་གི་ཐུགས་དགོངས་མི་ཤེས་པས། །བླ་མའི་སྐྱོན་ལ་མ་རྟོག་ཨང་། །ཞེས་གསུངས་སོ། །
\b
དེར་མ་ཟད་རང་བཞིན་གྱི་མི་སུ་དང་གང་ཡིན་ཡང་སྨད་པར་མི་བྱ་སྟེ། སྨད་ན་ཆགས་སྡང་སྣ་ཚོགས་འཕེལ་བའི་ཁར་རང་ལ་ཉེས་པ་ཕོག་བྱེད་མ་གཏོགས་ཁེ་དང་རྒྱལ་ཁ་ཅི་ཡང་མེད་ཅེས་རྒྱལ་སྲས་ཉིད་ཀྱི་ཞལ་ནས། སྤྱིར་ལོང་གཏམ་ལ་སྙིང་པོ་མེད། མི་དགེ་བ་འཕེལ། སྒོས་སུ་གཞན་ལ་སྨད་པས་རང་མི་མཐོ་བའི་སྟེང་དུ་ཉེས་པ་ཕོག ཆགས་སྡང་འཕེལ། ཞེས་དང་། ཕྲག་དོག་དབང་གིས་ཆོས་དང་གང་ཟག་ལ། །སྨད་ནས་བདག་དགེ་ཉམས་ཤིང་གཞན་སེམས་འཁྲུག །དེ་བས་གཞན་ལ་ཕན་ངེས་མ་གཏོགས་པའི། །གཞན་ལ་སྐྱོན་འདོགས་བྱེད་པ་མི་འོས་སོ། །ཞེས་གསུངས་པ་ལྟར་དུ་གང་ལའང་དག་སྣང་སྦྱོང་དགོས་ཤིང་དེ་ཤིན་ཏུ་གལ་ཆེ་བ་ཡིན་ནོ། ། 
\b
\v 35 ༈ གསུམ་པ་ནི། ཞེས་དེའང་རང་ལ་རྙེད་པ་དང་བཀུར་སྟི་བྱེད་པའི་མཛའ་བཤེས་དང་སྦྱིན་བདག་ལ་ཆགས་པའི་དབང་གིས་ཐེག་པ་ཆེན་པོའི་ལམ་ལ་ཞུགས་པའི་གང་ཟག་ནང་ཕན་ཚུན་དུ་རྙེད་བཀུར་སོགས་ཀྱི་དོན་དུ་ང་རྒྱལ་དང་ཕྲག་དོག་འགྲན་སེམས་སོགས་ཀྱིས་གཞན་ཕམ་འདོད་ཀྱི་རྟོག་ངན་སྣ་ཚོགས་འཕེལ་ཏེ། རྩོད་པར་འགྱུར་ཞིང་དེ་ལ་བརྟེན་ནས་སེར་སྣ་ལྷག་པར་འཕེལ་བ་དང༌། ནང་ཕན་ཚུན་ལ་མི་མཛའ་བར་བྱེད་པ་དང༌། ཤིན་ཏུ་མཛའ་བའི་གྲོགས་ཡིན་ཀྱང་ཞེ་ལྷོད་པར་འགྱུར་བ་སོགས་ཉེས་པ་དཔག་ཏུ་མེད་པ་སྐྱེད་པར་བྱེད་དེ། ལྷག་བསམ་སྐུལ་བ་ལས། རྙེད་པ་དང་བཀུར་སྟི་ནི་འདོད་ཆགས་སྐྱེད་པ་དང་། ངོ་ཚ་མེད་པ་དང་། སེར་སྣ་བྱེད་པ་དང༌། མི་མཛའ་བ་གནས་པར་བྱེད་པ་དང་། མཛའ་བོ་སྤོང་བ་དང་། ཞེས་སོགས་གསུངས་སོ། །
\b
དེས་ན་རྙེད་པ་དང་བཀུར་།བ་སོགས་ལ་ཆགས་ན་ཚེ་འདིར་ཡང་དེ་འདྲའི་གནོད་པ་དང་ཉེས་པ་མི་ཟད་པ་མང་པོ་བསྐྱེད་པར་མ་ཟད། ཕྱི་མར་ཡང་སྡུག་བསྔལ་དཔག་ཏུ་མེད་པ་དང་འཇིགས་པ་མང་བོ་བསྐྱེད་དེ། སྤྱོད་འཇུག་ལས། བདག་ནི་རྙེད་མང་བཀུར་སྟི་སྟེ། །བདག་ལ་མང་པོ་དགའ་འོ་ཞེས། །དེ་འདྲའི་སྙེམས་པ་འཆང་གྱུར་ན། །ཤི་བའི་འོག་ཏུ་འཇིགས་པ་སྐྱེ། །ཞེས་གསུངས་སོ། །དེས་ན་རང་བསྙེན་བཀུར་ལ་ཆགས་ཆེ་བའི་དབང་གིས། རང་གི་མཛའ་བཤེས་དང་སྦྱིན་བདག་སོགས་ཀྱིས་ཆོས་པ་གཞན་ལ་རྙེད་བཀུར་བྱས་ན། རང་ལ་མི་བཟོད་པའི་ཕྲག་དོག་སྐྱེས་ནས་རྩོད་པ་འཕེལ་བ་དང༌།བདག་བསྟོད་གཞན་སྨོད་བྱེད་པ་སོགས་ཉེས་པ་མང་པོ་འབྱུང་ཞེས་ཤ་བོ་པས། ཆོས་པ་གཞན་ལ་བསྙེན་བཀུར་བྱེད་པ་མཐོང་ན་ཁོས་མི་བཟོད་པ་འདི་ཞེས་རང་ལ་སུན་འབྱིན་མཛད་དེ་རྙེད་བཀུར་ལ་སོགས་ཀྱི་དོན་དུ་བདག་བསྟོད་གཞན་སྨོད་བྱས་ན་ཉེས་པ་ཆེའོ། །ཞེས་གསུངས་སོ། །
\b
དེ་ལྟར་རྙེད་བཀུར་ལ་ཆགས་ན་རང་ཉིད་འཁོར་བ་དང་ངན་སོང་གི་གནས་སུ་འཆིང་བྱེད་ཀྱི་ལྕགས་སྒྲོག་ལྟ་བུ་ཡིན་ཏེ། རྒྱལ་སྲས་ཉིད་ཀྱིས། རྙེད་བཀུར་།འཆིང་བྱེད་ཡིན་པས་འདོད་ཡོན་འཁྲི་བ་ཆོད། །ཅེས་གསུངས་པས་སོ། །གཞན་ཡང་རྙེད་བཀུར་སོགས་ཚེ་འདིའི་ཕུན་ཚོགས་འདི་ཇི་ལྟར་འབད་པས་བསྒྲུབས་ཀྱང་སྔོན་གྱི་བསོད་ནམས་དཀར་པོའི་བསགས་པ་མེད་ན། རང་འབད་པས་ཅི་ཡང་མི་འགྲུབ་ལ། གལ་ཏེ་ལོངས་སྤྱོད་སོགས་ཅུང་ཟད་རྙེད་ཀྱང་འཛད་སླ་བ་དང་དགྲ་དང་ཐུན་མོང་དུ་གྱུར་པ་སོགས་སྡུག་བསྔལ་གྱི་གཞི་དང༌། ལོགས་སྤྱོད་ཇི་ལྟར་འཕེལ་ནའང་དེ་བཞིན་དུ་སྲེད་།པ་ལྷག་པར་འཕེལ་བར་འགྱུར་བ་སྟེ། དཔེར་ན་མེ་འབར་བའི་སྟེང་དུ་བུད་ཤིང་བསྣན་ན་ལྷག་པར་འབར་བ་བཞིན་ཡིན་ཞེས་རྒྱལ་སྲས་ཉིད་ཀྱིས། རྙེད་བཀུར་ལ་སོགས་ཚེ་འདིའི་ཕུན་ཚོགས་རྣམས། །འབད་ནས་བསྒྲུབས་ཀྱང་འགྲུབ་པར་མ་ངེས་ལ། །གྲུབ་ཀྱང་སྲེད་པ་ལྷག་པར་འཕེལ་འགྱུར་ཏེ། །བུད་ཤིང་མང་བས་མེ་ལྕེ་འཕེལ་བ་བཞིན། །ཞེས་གསུངས་སོ། །
\b
དེ་ལྟར་རྙེད་ལ་ཆགས་ཤིག་སྲེད་པ་འཕེལ་བའི་དབང་དུ་གྱུར་ན་ནི་སྒོ་གསུམ་ཆོས་མིན་གྱི་བྲེལ་བ་མང་པོའི་དབང་དུ་གྱུར་ནས། རང་རྒྱུད་ན་སྔར་ཡོད་ཀྱི་ཐོས་བསམ་སྒོམ་པ་སོགས་ལེགས་ལམ་དམ་པའི་ཆོས་ཀྱི་བྱ་བ་ཅི་ཡོད་ཉམས་པར་འགྱུར་ཞིང་། ཕྱིས་རྣམ་པར་དཀར་བའི་བསོད་ནམས་རང་རྒྱུད་ལ་མི་འཕེལ་བའི་སྒོ་གཏན་དུའང་འགྱུར་ངེས་པས་ན་ད་ལྟ་བདག་གི་མཛའ་བཤེས་དང་སྦྱིན་བདག་ཅེས་དེ་དག་གི་ཁྱིམ་དང་ལོངས་སྤྱོད་རྣམས་ལ་ཆགས་པ་སྤོང་བར་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཉེས་པ་འབྱུང་བའི་རྩ་བ་རྙེད་བཀུར་དང་དེའི་གཞི་ཁྱིམ་ལ་ཆགས་པ་སྤོང་ཚུལ་གྱི་ལག་ལེན་ཡིན་ནོ། །དེ་ལྟར་བྱང་ཆུབ་སེམས་དཔའ་མཁས་པ་རྣམས་ཀྱིས་ནི་རྙེད་པ་དང་བཀུར་སྟི་ཐམས་ཅད་སྤང་བའི་ཕྱིར་དུ་ལྷག་པའི་བསམ་པས་འདོད་པ་ཆུང་བ་ལ་གནས་པར་བྱ་ཞིང་། ཁྱད་པར་དུ་རབ་ཏུ་བྱུང་བ་ཞིག་ཡིན་ན་རྣམ་པ་ཀུན་ཏུ་འདོད་པ་ཆུང་བ་ལ་གནས་དགོས་ཏེ། ཇོ་བོས། རབ་བྱུང་འཆིང་བ་དམ་པོ་གང༌། །རྙེད་པ་དང་ནི་བཀུར་སྟི་དང་། །འཆིང་བ་དེལས་གྲོལ་པ་གང་། །མི་ཡི་ནང་གི་པདྨ་བཞིན། །ཞེས་གསུངས་པས་སོ། །
\b
དེས་ན་རབ་ཏུ་བྱུང་བ་ཞིག་ཡིན་ན་རྙེད་བཀུར་དང་སྙན་གྲགས་ལ་ཆགས་པ་ནི་འཆིང་བ་དམ་ལྡན་ཞེས་དམ་པ་རྣམས་ཀྱིས་ཤིན་ཏུ་སྨད་པའི་གནས་ཡིན་ཏེ། འོད་སྲུང་གི་ཞུས་པ་ལས། ལྟ་གྱུར་འཆིང་དང་རྙེད་དང་བཀུར་སྟི་དང༌། །གྲགས་པའི་འཆིང་བ་རབ་ཏུ་བྱུང་བ་ཡི། །འཆིང་བ་དམ་ཞེས་འཕགས་པ་རྣམས་ཀྱིས་གསུངས། །དེ་བས་རྟག་ཏུ་རབ་ཏུ་བྱུང་བས་སྤངས། །ཞེས་སོགས་གསུངས་པས་སོ། །འོ་ན་འདོད་པ་ཆུང་ཞིང་ཆོག་ཤེས་པ་ལ་ཕན་ཡོན་ཅི་ཞིག་འབྱུང་ཞེ་ན། དེ་ནི་འཕགས་པའི་ནོར་དམ་པ་ཞེས་ཤིན་ཏུ་རྙེད་པར་དཀའ་བ་ཞིག་ཡིན་ཏེ། ཇི་སྐད་དུ། ཆོག་ཤེས་བདེ་སྤྱད་གང་ཡིན་པ། །དབང་པོས་ཀྱང་ནི་རྙེད་དཀའ་སྟེ། །ཞེས་གསུངས་པ་ལྟར། ལྷའི་དབང་པོ་ཚངས་པ་དང་བརྒྱ་བྱིན་གྱིས་ཀྱང་ཆོག་ཤེས་ཀྱི་བདེ་བ་འདི་རྙེད་མི་སྲིད་ཅིང་བསྒྲུབ་དཀའ་བ་ཡིན་པས་ན། གང་ལའང་མ་ཆགས་ཆོག་ཤེས་ཀྱི་འཕགས་ནོར་དང་ལྡན་ན་དམ་ཆོས་བྱང་ཆུབ་བསྒྲུབ་པ་ལ་ཕྱུག་པོའི་མཐར་ཐུག་པ་དེ་ཉིད་ཡིན་པ་དང༌། འདོད་ཡོན་གང་ལའང་སེམས་ཀྱིས་ཆགས་ཞེན་ཆོད་ན་སེམས་སྐྱིད་པ་ཐམས་ཅད་ཀྱི་མཐར་ཐུག་པའང་དེ་ཉིད་ཡིན་ཞེས་རྒྱལ་སྲས་ཉིད་ཀྱིས། ཆོག་ཤེས་བློ་དང་ལྡན་ན་ཕྱུག་པོའི་མཐར་ཐུག་ཡིན། །གང་ལ་ཆགས་ཞེན་མེད་ན་སྐྱིད་པའི་མཐར་ཐུག་ཡིན། །ཞེས་སོགས་གསུངས་པ་བཞིན་ནོ། ། 
\b
\v 36 ༈ བཞི་བ་ནི། ཞེས་དེའང་མདོ་ལས། བྱང་ཆུབ་སེམས་དཔའ་གང་གིས་སེམས་ཅན་ལ་གནོད་པའི་ཚིག་དེ་སྨྲ་བར་མི་བྱའོ། །ཞེས་གསུངས་པས་ན། ཚིག་རྩུབ་སྨྲས་ན་སྨྲ་ཡུལ་གྱི་སྙིང་ལ་མི་འབབ་པ་དང་ཡིད་གདུང་བ། རྣ་བར་གཟན་པ་དང་། མཐར་ཞེ་སྡང་མི་ཟད་པ་སྐྱེ་བ་སོགས་ཉེས་པ་མང་པོ་འབྱུང་བས་ན། ཚིག་གང་སྨྲ་ཡང་འཇམ་པ་དང༌། རྣར་སྙན་པ། མཉེན་པསོགས་མདོར་ན་གཞན་གྱི་ཡིད་དུ་འོང་ཞིང་། གཞན་དགའ་བ་སྐྱེད་ནུས་པ་ཞིག་དགོས་ཏེ། རྒྱུད་ལས། བྱང་ཆུབ་སེམས་དཔའ་སེམས་ཅན་ཐམས་ཅད་ཀྱི་དོན་བྱ་བའི་ཕྱིར་ཐོག་མར་འགྲོ་བ་ནི་ཚིག་སྙན་པ་ཡིན་པའི་ཕྱིར་རོ། །ཞེས་དང༌། སྤྱོད་འཇུག་ལས། སྨྲ་ན་ཡིད་ཕེབས་འགྲེལ་བ་དང་། །དོན་གསལ་ཡིད་དུ་འོང་བ་དང༌། །ཞེས་པ་ལྟར་སྙན་པར་སྨྲ་བ་དེ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་གདུལ་བྱའི་དོན་དུ་བསྡུ་བཞིས་གཞན་དོན་མཛད་པའི་སྐབས་ནའང་ངེས་པར་བསྟེན་དགོས་པ་སྟེ། ཇི་སྐད་དུ། སྦྱིན་དང་སྙན་སྨྲ་དོན་སྤྱོད་དོན་མཐུན་དང་། །བསྡུ་བ་རྣམ་པ་བཞི་ཡི་དཔུང་གྲོགས་བཅས། །ཞེས་སོགས་གསུངས་པའི་ཕྱིར་རོ། །
\b
དེ་ལྟར་ཚིག་རྩུབ་ནི་གཞན་རྒྱུད་ལ་ཁོང་ཁྲོ་སྐྱེད་བྱེད་ཀྱི་རྒྱུ་ཡིན་པས་ཤིན་ཏུ་རྩུབ་མོའི་ཚིག་གིས་སེམས་ཅན་གཞན་དག་གི་སེམས་འཁྲུགས་པར་འགྱུར་ཞིང་། རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་གཞན་སེམས་ཅན་རྣམས་ལ་ཚིག་གང་སྨྲ་ནའང་གཞན་གྱི་ཡིད་འོང་གི་ཚིག་སྙན་པར་སྨྲ་བ་དང་། འཇམ་ཞིང་མང་ཉུང་སྒྲའི་མཐོ་དམན་རན་པ་སྨྲ་བའི་སྤྱོད་ཚུལ་ལེགས་པ་སོགས་རྒྱལ་སྲས་ཀྱི་སྤྱོད་པ་བཟང་པོའི་ཚུལ་ལས་ཀྱང་ཉམས་པར་འགྱུར་བ་ཉེས་པ་མང་བ་སོགས་རྒྱུ་མཚན་དེ་དག་གི་ཕྱིར་ན་སེམས་ཅན་གཞན་རྣམས་ལ་ཚིག་སྨྲ་བའི་ཚེ་ན་རང་གི་ཚིག་ལ་རང་གི་དྲན་པས་བཟུང་ཞིང་ཤེས་བཞིན་གྱིས་བརྟགས་ནས་ཕ་རོལ་གྱི་ཡིད་དུ་མི་འོང་བའི་ཚིག་རྩུབ་མོ་སྨྲ་བ་སྤོང་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་མི་སྙན་པའི་ཚིག་སྤོང་ཚུལ་གྱི་ལག་ལེན་ཡིན་ནོ། །
\b
དེའང་གཞན་ལ་ཚིག་སྨྲ་བའི་ཚེ་ན་དེའི་ཁྱད་པར་ལ་བཤེས་སྤྲིངས་ལས། རྒྱལ་བས་སྙིང་ལ་འབབ་དང་བདེན་པར་སྨྲ། །ལོག་པར་སྨྲ་ལྡན་སྐྱེས་བུ་རྣམས་ཀྱིས་ནི། །སྦྲང་རྩི་མེ་ཏོག་མི་གཙང་ལྟ་བུའི་ཚིག །རྣམ་གསུམ་བཀའ་བསྩལ་དེ་ལས་ཐ་མ་སྤངས། །ཞེས་པ་སྟེ། སྤྱིར་གཞན་ལ་ཚིག་སྨྲ་ཚུལ་ལ་སྙན་པར་སྨྲ་བ་དང་། བདེན་པར་སྨྲ་བ། ལོག་པར་སྨྲ་བ་དང་གསུམ་ལས་སྙན་པར་སྨྲ་བ་ནི་གཞན་དགའ་བར་བྱེད་པའི་ཚིག་སྙིང་ལ་འབབ་པ་སྦྲང་རྩི་ལྟ་བུ་དང་། བདེན་པར་སྨྲ་བ་ནི་མཛེས་ཤིག་བསྔགས་པར་འོས་པ་མེ་ཏོག་ལྟ་བུ་དང་། ལོག་པར་སྨྲ་བ་ནི་ཀུན་གྱིས་སྨད་པར་བྱ་བ་མི་གཙང་བ་ལྟ་བུ་དང་གསུམ་ལས། དང་པོ་གཉིས་ནི་བླང་བྱ་དང་ཐ་མ་ནི་སྤང་བྱ་ཉིད་དུ་གསུངས་སོ། །གཞན་ཡང་ཇོ་བོས། གཞན་གྱི་སྙིང་ལ་མི་འབབ་པའི། །ཚིག་དེ་མཁས་པས་རིང་དུ་སྤངས། །ཞེས་གསུངས་པས་ན། འཛུམ་པའི་བཞིན་མདངས་བསྟན། བྱམས་པས་རྗེས་སུ་བཟུང་།སྙན་པའི་ངག་གིས་བསུས་ནས་བཤད་དགོས་ཞེས་ཇོ་བོས། རྟག་ཏུ་འཛུམ་པའི་བཞིན་དང་བྱམས་པའི་ཡིད་ཀྱིས་དྲང་པོར་སྨོས། །ཞེས་དང༌། ཁ་རག་པས། ཚིག་རྩུབ་དུག་མདའ་མ་འཕེན་པར། །རྒྱུད་ངན་ཞེ་སྡང་སྤོངས་ཤིག་ཨང་། །ཞེས་གསུངས་པ་ལྟར་རོ། ། 
\b
\v 37 ༈ གསུམ་པ་ཉོན་མོངས་སྤོང་ཚུལ་ལ་བསླབ་པ་ནི། ཞེས་དེའང་ཆགས་སོགས་ཉོན་མོངས་པ་རྣམས་ཇི་ལྟར་སྐྱེས་ཀྱང་གཉེན་པོ་མ་བསྟེན་པར་ཁོ་རང་གང་དགར་སྐྱེར་བཅུག་སྟེ་ཉོན་མོངས་པའི་དབང་དུ་སོང་ཞིང་རིམ་གྱིས་གོམས་པར་གྱུར་ན། མཐར་གཉེན་པོས་ཀྱང་བཟློག་དཀའ་བས་ན། བླང་དོར་མི་བརྗེད་པའི་དྲན་པ་དང་སྒོ་གསུམ་ལ་ཡང་ཡང་བརྟགས་པའི་ཤེས་བཞིན་སྐྱེས་བུ་སྟོབས་ལྡན་ལྟ་བུ་དེ་གཉིས་ཀྱིས་ཐབས་སྣ་ཚོགས་ཀྱི་གཉེན་པོ་མཚོན་ཆ་ཤིན་ཏུ་རྣོན་པོའི་ལག་ཆ་བཟུང་ནས། གང་ཆགས་སོགས་ཉོན་མོངས་པ་རྣམས་དང་པོ་སྐྱེས་པ་ལ་ཕྱོགས་པའི་ཀུན་རྟོག་དང་སྐྱེས་མ་ཐག་ཏུ་མགོ་འབུར་ཙམ་ནས་ཐབས་ཁྱད་པར་བའི་གཉེན་པོའི་མཚོན་གྱིས་འཇོམས་ཤིང་ སྤོང་བར་བྱེད་དགོས་ཏེ། སྤྱོད་འཇུག་ལས། འདི་ལ་བདག་གིས་ཞེན་བྱ་ཞིང་། །འཁོན་དུ་བཟུང་ནས་གཡུལ་སྤྲད་དེ། །ཞེས་དང༌། ཉོན་མོངས་ཉོན་མོངས་ཤེས་རབ་མིག་གིས་སྤོངས། །ཞེས་དང་། གླང་ཐང་པས། སྤྱོད་ལམ་ཀུན་ཏུ་རང་རྒྱུད་ལ། །རྟོག་ཅིག་ཉོན་མོངས་སྐྱེས་མ་ཐག །བདག་གཞན་མ་རུངས་བྱེད་པས་ན། །བཙན་ཐབས་གདོང་ནས་བཟློག་པར་བྱ། །ཞེས་གསུངས་པས་ན། ཇི་ལྟར་བཟློག་ཚུལ་ཡང་དྲན་ཤེས་ཀྱི་སོ་བཙུགས་ཏེ།ཉོན་མོངས་པའི་མགོ་ནམ་འབུར་བ་ལ་དེ་ཉིད་དུ་ངོས་ཟིན་པར་བྱས་ནས། དེ་ལ་དགྲར་བཟུང་སྟེ་གཉེན་པོ་བདག་མེད་རྟོགས་པའི་ཤེས་རབ་ཀྱི་མདུང་གིས་བསྣུན་ནས་དྲུང་འབྱིན་གྱི་ཚུལ་དུ་གསོད་དགོས་ཀྱི། ཉོན་མོངས་པའི་དབང་དུ་བཏང་ནས་བཞག་ན་ནི་ཁོའི་སྟོབས་ཤུགས་ཇེ་ཆེར་སོང་ནས་མཐར་སྤོང་དཀའ་བ་ཡིན། དེས་ན་གཉེན་པོ་བསྟེན་ཏེ་ཉོན་མོངས་པའི་དགྲ་དེ་འཇོམས་ནུས་ན་དེ་ནི་ཐེག་ཆེན་རྒྱལ་སྲས་དཔའ་བོ་ཞེས་པའི་མིང་དོན་མཐུན་པར་གྱུར་པ་ཡིན་ཞེས་ཇོ་བོས། ཉོན་མོངས་གཉེན་པོས་ཐུག་འཇོམས་པའི། །སྐྱེས་བུ་མཆོག་དེ་དཔའ་བོ་ཡིན། །ཞེས་དང༌། ཉོན་མོངས་པ་ནམ་བྱུང་ན་གཉེན་པོ་དྲན་དགོས་པ་ཡིན། ཉོན་མོངས་པ་ཁ་རྒྱལ་དུ་བཏང་བས་ཆོས་ཀྱི་དགོས་པ་ཅི་ཡོད། །ཅེས་གསུངས་པ་དང་། འབྲོམ་གྱིས་ཆོས་དང་ཆོས་མིན་གྱི་གནམ་ཐིག་གསུངས་པའི་སྐབས་ན། ཉོན་མོངས་པའི་གཉེན་པོར་འགྲོ་ན་ཆོས་ཡིན། མི་འགྲོ་ན་ཆོས་མིན། ཞེས་དང༌། དཔལ་སྤྲུལ་གྱིས། ཉོན་མོངས་གཉེན་པོར་མ་སོང་བསྒོམ་པ་སྐྱུར་ཐོངས། །ཞེས་གསུངས་སོ། །
\b
དེས་ན་བྱང་ཆུབ་ཀྱི་སེམས་ཡིད་བཞིན་གྱི་ནོར་བུ་ལྟ་བུ་དེ་ཉིད་ཉོན་མོངས་པའི་ཆོམ་རྐུན་གྱི་ལག་ཏུ་ཤོར་བར་ཉེན་ཆེ་བས་ན་དྲན་ཤེས་ཀྱི་སྒོ་སྲུང་གིས། གཉེན་པོ་བདག་མེད་རྟོགས་པའི་ཤེས་རབ་ཀྱི་མདུང་ཐུང་ཐོགས་ནས་རྒྱུན་དུ་བྱ་ར་བྱས་ཏེ། ཉོན་མོངས་པ་རྒོད་ན་གཉེན་པོའི་སྟོབས་ཤུགས་ཆེར་བསྐྱེད་དགོས་པ་དང༌།ཉོན་མོངས་པ་ཉམས་དམའ་ན་གཉེན་པོའང་ཅུང་ཟད་ལྷོད་ན་ཆོག་ཅེས་འབན་གུང་རྒྱལ་གྱིས། ངའི་སེམས་ཀྱི་མཁར་སྒོ་ན་གཉེན་པོའི་མདུང་ཐུང་ཞིག་མནན་ལ་བསྡད་པ་མིན་པ་གཞན་བྱ་རྒྱུ་མེད། ཁོ་གྲིམ་ན་ང་གྲིམ། ཁོ་གློད་ན་ང་གློད། ཅེས་དང༌། སྨྱུག་རུམ་པས། ཉོན་མོངས་ཉུག་གིས་བྱུང་།ཙ་ན་ལེ་ལོ་མི་བྱ་བར། མོད་ལ་གཉེན་པོས་ཟློག ཅེས་དང་། དེ་ཕྱིར་དཔེར་ན་གཡུལ་འཁྲུག་པའི་སྐབས་དཔའ་བོ་ཞིག་གིས་རང་གི་ལག་གི་རལ་གྲི་ཐང་ལ་ལྷུང་ན་ཕ་རོལ་པོ་དེས་གསོད་འོང་སྙམ་ནས་སྐྲག་འཇིགས་ཀྱིས་རལ་གྲི་དེ་མྱུར་དུ་ལེན་པ་བཞིན་དུ། དྲན་ཤེས་ཀྱི་གཉེན་པོའི་རལ་གྲི་ལག་ནས་ཤོར་ན་ངན་འགྲོར་ལྟུང་བར་འཇིགས་ནས་དེ་མ་ཐག་ཏུ་དྲན་པ་བསྟེན་ཏེ་འཕྲལ་དུ་གཉེན་པོ་བདག་མེད་རྟོགས་པའི་ཤེས་རབ་ཀྱི་རལ་གྲི་ལེན་དགོས་ཏེ། སྤྱོད་འཇུག་ལས། གཡུལ་དུ་རལ་གྲི་ལྷུང་བ་ན། །འཇིགས་པས་མྱུར་དུ་ལེན་པར་བྱེད། །དེ་བཞིན་དྲན་པའི་མཚོན་ཤོར་ན། །དམྱལ་བའི་འཇིགས་དྲན་མྱུར་དུ་བླང༌། །ཞེས་སོགས་གསུངས་པས་སོ། །
\b
དེའང་དཔེར་ན་དུག་མདས་རང་གི་ལུས་ལ་རྨ་བྱས་ན་དེ་མ་ཐག་ཏུ་རྨ་དང་ལྷན་དུ་ཤ་ཁོལ་བུར་མ་བཅད་ན། དུག་ཁྲག་རྩའི་ལམ་བརྒྱུད་ནས་ལུས་ཡོངས་ལ་དུག་གིས་ཁྱབ་པ་བཞིན་དུ། ཉོན་མོངས་པ་སྐྱེས་མ་ཐག་ཏུ་གཉེན་པོ་བསྟེན་ཏེ་འབུར་འཇོམས་མ་བྱས་ན། ཉོན་མོངས་པ་དེས་བདག་ལ་གླགས་རྙེད་ཚེ་ཉོན་མོངས་པའི་ཉེས་པ་དེ་རང་གི་སེམས་ལ་ཁྱབ་ཏེ་སྡིག་བསྔལ་མི་བཟད་པ་བསྐྱེད་འོང་ཞེས་སྤྱོད་འཇུག་ལས། ཇི་ལྟར་ཁྲག་ལ་རྟེན་བཅས་ནས། །དུག་གིས་ལུས་ལ་ཁྱབ་གྱུར་པ། །དེ་བཞིན་གླགས་ནི་རྙེད་གྱུར་ན། །ཉེས་པ་སེམས་ལ་ཁྱབ་པར་འགྱུར། །ཞེས་གསུངས་སོ། །
\b
དེ་བཞིན་དུ་གཉེན་པོ་དེ་ཉིད་ཉོན་མོངས་པའི་དགྲ་དང་ སྤང་གཉེན་གཡུལ་སྤྲད་པའི་ཚེ་ན་རང་གི་སེམས་ཧ་ཅང་བསྒྲིམས་ནས་དྲན་ཤེས་བསྟེན་དགོས་ཏེ། དཔེར་ན་ཡུལ་གྱི་སྲོག་བདག་གི་རྒྱལ་པོ་ཞིག་གིས་ཁྲིམས་འོག་ཏུ་ཚུད་པའི་ཉེས་ཅན་ཞིག་གི་མགོ་ཐོག་ཏུ་ཡུངས་མར་གྱིས་བཀང་བའི་སྣོད་ཅིག་བཟུང་དུ་བཅུག་ཅིང་། གཤེད་མ་རལ་གྲི་ཐོགས་པ་མང་པོས་མཐའ་བསྐོར་ནས་རྒྱལ་བོའི་ཕོ་བྲང་ལ་སྐོར་བ་བྱེད་དུ་བཅུག་སྟེ། དེའི་ནང་ནས་ཅུང་ཟད་ཅིག་བོ་ན་ཁྱོད་གསོད་དོ་ཞེས་བསྒོས་ནས།འགྲོ་བ་ན་ཁོ་རང་ཤིན་ཏུ་འཇིགས་ནས་སེམས་གཞན་དུ་མི་གཡེང་བ་བཞིན་དུ། བརྟུལ་ཞུགས་ཅན་གྱིས་ཉོན་མོངས་པའི་དགྲ་དང་འཐབ་ཚེ་དེ་བཞིན་དུ་བསྒྲིམས་ཏེ། དྲན་ཤེས་བསྟེན་དགོས་པར་བསྟན་ཏོ། །
\b
གཞན་ཡང་དཔེར་ན་རྡར་མ་ཞིག་གི་པང་དུ་གློ་བུར་དུ་སྦྲུལ་ཞིག་འོང་ན་དེ་སྐྲག་ནས་རང་དབང་མེད་པར་མྱུར་དུ་ལྡིང་བ་ལྟར་དུ་རང་རྒྱུད་ལ་ཉོན་མོངས་པ་སྦྲུལ་གདུག་ལྟ་བུ་དེ་གློ་བུར་དུ་བྱུང་ཚེ་འཕྲལ་དུ་གདོང་བཟློག་བྱེད་དགོས་ཏེ། སྤྱོད་འཇུག་ལས། དེ་བས་པང་དུ་སྦྲུལའོང་ན། །ཇི་ལྟར་རིངས་བས་ལྡིང་བ་ལྟར། །དེ་བཞིན་གཉིད་དང་སྐོམ་འོང་ན། །མྱུར་དུ་དེ་དག་བཟློག་པར་བྱ། །ཞེས་གསུངས་པས་སོ། །རྒྱུ་མཚན་དེ་དག་གི་ཕྱིར་ན་རང་རྒྱུད་ལ་ཆགས་སོགས་ཉོན་མོངས་པ་སྐྱེས་མ་ཐག་ཏུ་འབུར་འཇོམས་བྱེད་པ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་ཉོན་མོངས་པའི་གཉེན་པོ་བསྟེན་ཚུལ་གྱི་ལག་ལེན་ཡིན་ནོ། །
\b
\v 38 བཞི་བ་དྲན་ཤེས་ལྡན་པས་གཞན་དོན་བསྒྲུབ་པ་ལ་བསླབ་པ་ནི། ཞེས་དེའང་སྤྱིར་རང་ཉིད་བྱང་ཆུབ་སེམས་དཔའི་ལམ་ལ་སློབ་པའི་གང་ཟག་ཅིག་ཡིན་ན་ངེས་པར་དུ་དྲན་ཤེས་བཞིན་བག་ཡོད་གསུམ་བསྟེན་དགོས་པས་དེ་དག་གང་ཞེ་ན། །དེའང་དགེ་བའི་དམིགས་རྣམ་མི་བརྗེད་པའི་དྲན་པ་དང༌། སྒོ་གསུམ་ལ་ཡང་ཡང་བརྟག་པའི་ཤེས་བཞིན། འཇུག་ལྡོག་གི་གནས་ལ་གཟོབ་པ་ལྷུར་ལེན་པའི་བག་ཡོད་དང་གསུམ་མོ། །དེ་ལས་དྲན་པ་ནི་བླང་དོར་བྱེད་ཚུལ་གྱི་དམིགས་རྣམ་མི་བརྗེད་པ་དེ་ཉིད་ཡིན་པས། འདི་ནི་ཐམས་ཅད་དུ་ཤིན་ཏུ་གལ་ཆེ་སྟེ། བཤེས་སྤྲིངས་ལས། དེ་ནི་བསྒྲིམས་ཏེ་མངོན་པར་བསྲུང་བགྱི་སྟེ། །དྲན་པ་ཉམས་པས་ཆོས་ཀུན་འཇིག་པར་འགྱུར། །ཞེས་གསུངས་པས་ན་སེམས་བསྒྲིམས་ཏེ་དགེ་བའི་དམིགས་རྣམ་མི་བརྗེད་པར་བརྩོན་པ་དྲག་པོས་དྲན་པ་འདི་ཉིད་མ་བསྟེན་ན། དྲན་པ་ཉམས་པའི་ཚེ་ན་ནི་རང་རྒྱུད་ཀྱི་དགེ་བའི་ཆོས་བྱང་ཆུབ་ཀྱི་སེམས་དང་བསྔོ་བས་མ་ཟིན་པ་གང་ཡོད་མ་ལུས་པ་འཇིག་པའི་ཕྱིར་རོ། །
\b
ཤེས་བཞིན་ནི་མདོར་བསྡུ་ན་རང་གི་ལུས་ངག་ཡིད་གསུམ་ལ་སོ་སོར་ཡང་ཡང་བརྟགས་ཤིང་དཔྱད་དེ་ལེགས་ཉེས་སྤང་བླང་ཐམས་ཅད་ལ་ཤེས་ནས་འཇུག་པ་དེ་ཉིད་དོ། །འདི་ནི་ཤེས་བཞིན་གྱིས་བྱ་ར་བྱས་ཏེ་རང་རྒྱུད་བསྲུང་བའི་ཐབས་ཚུལ་ཡིན་ཏེ། སྤྱོད་འཇུག་ལས། ལུས་ངག་སེམས་ཀྱི་གནས་སྐབས་ལ། །ཡང་དང་ཡང་དུ་བརྟག་བྱ་བ། །འདི་ཉིད་ཁོ་ན་མདོར་ན་ནི། །ཤེས་བཞིན་སྲུང་བའི་མཚན་ཉིད་དོ། །ཞེས་གསུངས་པས་སོ། །དེ་ལྟར་མདོ་སྔགས་ཀྱི་ཉམས་ལེན་གང་ཞིག་བྱས་ཀྱང་དྲན་ཤེས་བསྟེན་པ་ལ་རག་ལས་པས་ན། འདི་རང་རྒྱུད་བསྲུང་བ་ལ་ཤིན་ཏུ་གལ་ཆེའོ། །བག་ཡོད་ནི་འཇུག་ལྡོག་གི་གནས་ལ་ལེགས་པར་གཟོབ་པ་དེ་ཉིད་ཡིན་པས་འདི་ནི་དགེ་བའི་ཆོས་མ་ལུས་པ་རང་རྒྱུད་ལ་སྐྱེད་པའི་རྩ་བ་ཡིན་ཞེས་མདོ་ལས།དགེ་བའི་ཆོས་སུ་བརྗོད་པ་ཇི་སྙེད་པ། །ཀུན་གྱི་རྩ་བ་བག་ཡོད་འདི་ཡིན་ཏེ། །ཞེས་གསུངས་པས་སོ། །
\b
མདོར་ན་བྱང་སེམས་རྣམས་ཀྱིས་སྤྱོད་ལམ་ཐམས་ཅད་དུ་དྲན་ཤེས་བཞིན་བག་ཡོད་གསུམ་གྱིས་ཟིན་པའི་སྒོ་ནས་མི་དགེ་བ་དང་ཉེས་པ་ལས་ལྡོག་ཅིང་དགེ་བའི་ལས་ལ་འཇུག་པ་སྟེ།སྤྱོད་ཡུལ་ཡོངས་སུ་དག་པའི་མདོ་སྡེ་ལས་གསུངས་པ་ལྟར་བྱ་བ་ཅི་བྱེད་ཀྱང་དངོས་དང་བརྒྱུད་ནས་གཞན་ཕན་བྱང་ཆུབ་སེམས་ཀྱིས་རྩིས་ཟིན་པར་བྱས་ཏེ་གཞན་དོན་དུ་རྫོགས་བྱང་དོན་གཉེར་གྱི་སྨོན་སེམས་མ་ཉམས་ན་བྱང་སེམས་ཀྱི་བསླབ་བྱ་ཐམས་ཅད་འདིར་འདུས་པ་ཡིན་ཞེས་རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ་ཁྱོད་ནི་འདི་ལྟར་བྱ་བ་མང་བ་བྱེད་པ་མང་བས། ཉིན་མཚན་དུ་སྦྱིན་པ་ནས་ཤེས་རབ་ཀྱི་བར་ལ་སློབ་པར་མི་ནུས་ཏེ། དེ་བས་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་དང་པ་དང༌། དོན་དུ་གཉེར་བ་དང་། སྨོན་པ་རྟག་པ་རྒྱུན་དུ་དྲན་པར་གྱིས་ལ་ཡིད་ལ་སྒོམས་ཤིག་ཅེས་གསུངས་པ་དང་། བྱང་ཆུབ་སེམས་འགྲེལ་ལས། གཞན་ཕན་ལས་ལ་མཐུ་མེད་ཀྱང་། །དེ་ཡི་བསམ་པ་རྟག་ཏུ་བྱ། །གང་ལ་བསམ་པ་དེ་ཡོད་པ། །དེ་ནི་དེ་ལ་དོན་གྱིས་ཞུགས། །ཞེས་སོགས་གསུངས་སོ། །
\b
དེ་ལྟར་གོང་དུ་བཤད་པའི་རྒྱལ་སྲས་བྱང་ ཆུབ་སེམས་དཔའི་བསླབ་བྱ་ཐམས་ཅད་མདོར་བསྡུ་ན། གནས་གང་དང་གང་དུ་སྤྱོད་ལམ་རྣམ་བཞི་ཅི་དང་ཅི་བྱེད་ཀྱང་རང་གི་སེམས་ཀྱི་གནས་།སྐབས་དེ་དགེ་མི་དགེ་ལུང་མ་བསྟན་ཇི་འདྲ་བ་ཞིག་ཏུ་འགྱུར་བཞིན་ཡོད་ཅེས་དུས་དང་རྣམ་པ་ཀུན་ཏུའམ་རྒྱུན་ཆགས་སུ་དྲན་པ་དང་ཤེས་བཞིན་ལྡན་པའམ་མ་ཉམས་པའི་སྒོ་ནས་ཡང་ཡཾང་བརྟག་དཔྱད་དང་ཞུན་འཐར་བྱས་ཏེ། བྱང་ཆུབ་ཀྱི་སེམས་རིན་པོ་ཆེའི་སྒོ་ནས་གཞན་ཕན་གྱི་དོན་འབའ་ཞིག་བསྒྲུབ་པར་བྱ་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་དོན་གཉིས་བསྒྲུབ་ཚུལ་གྱི་ལག་ལེན་ཐམས་ཅད་ཀྱི་གནད་ཤིན་ཏུ་གཅེས་པ་ཡིན་ནོ། །
\b
དེའང་བྱང་ཆུབ་སེམས་དཔའི་བསླབ་པ་བསྲུང་བར་འདོད་པ་རྣམས་ཀྱིས་ནི་སྒོ་གསུམ་རབ་ཏུ་བསྒྲིམས་ཏེ། རང་གི་སེམས་འདི་ཉིད་དྲན་ཤེས་ཀྱིས་ལེགས་པར་བསྲུང་ཐབས་ཀྱི་བརྟུལ་ཞུགས་ཉིད་དུ་མ་གྱུར་ན་གཞན་བརྟུལ་ཞུགས་མང་པོ་དགོས་པ་མེད་དེ། བརྟུལ་ཞུགས་གནད་དུ་མ་སོང་བ་ཡིན་པའི་ཕྱིར་རོ། །སྤྱོད་འཇུག་ལས། བསླབ་པ་བསྲུང་བར་འདོད་པ་ཡིས། །རབ་ཏུ་བསྒྲིམས་ཏེ་སེམས་བསྲུང་བྱ། ། །སེམས་བསྲུང་བརྟུལ་ཞུགས་མ་གཏོགས་པའི། །བརྟུལ་ཞུགས་མང་པོས་ཅི་ཞིག་བྱ། །ཞེས་གསུངས་པའི་ཕྱིར་རོ། །
\b
དེས་ན་དྲན་ཤེས་བཞིན་བག་ཡོད་གསུམ་ལ་བསྟེན་ནས་འབད་པ་དྲག་པོས་རང་གི་སེམས་འདི་ཉིད་སྲུངས་ཤིག་ཅེས་རྒྱལ་སྲས་ཞི་བ་ལྷས་ཁོང་གིས་ཐལ་མོ་སྦྱར་ཏེ་ཕྱི་རབས་རྗེས་འཇུག་རྣམས་ལ་ཞལ་གདམས་ཀྱི་ཚུལ་དུ་གསུངས་པ་སྟེ། སྤྱོད་འཇུག་ལས། སེམས་བསྲུང་འདོད་པ་རྣམས་ལ་ནི། །དྲན་པ་དང་ནི་ཤེས་བཞིན་དག །ཐམས་ཅད་འབད་དེ་སྲུངས་ཤིག་ཅེས། །བདག་ནི་དེ་སྐད་ཐལ་མོ་སྦྱོར། །ཞེས་གསུངས་པ་དང༌། ཇོ་བོས། དྲན་དང་ཤེས་བཞིན་བག་ཡོད་པས། །དབང་པོའི་སྒོ་རྣམས་རྟག་ཏུ་སྲུངས། །ཉིན་མཚན་དུས་གསུམ་ཡང་དང་ཡང༌། །སེམས་ཀྱི་རྒྱུད་ལ་བརྟག་པར་བྱ། །ཞེས་དང༌། དགོན་པ་བས། ཉིན་མཚན་དུ་རང་གི་སེམས་ལ་བྱ་ར་བྱ་བ་ལས་གཞན་ཅི་ཡོད། ཅེས་དང་། དཔལ་སྤྲུལ་བས། སེམས་ཐུལ་སེམས་ཐུལ་རང་སེམས་ཆོས་ཀྱིས་ཐུལ། །བློ་ལྡོག་རྣམ་བཞིས་རང་གི་སེམས་ཐུལ་ན། །ལྟ་སྒོམ་བཟླས་བརྗོད་བསྐྱེད་རྫོགས་མེད་ན་ཡང་། །ཐར་བའི་ལམ་ལས་གཞན་དུ་འཆུག་ས་མེད། །བློ་སྦྱོངས་བློ་སྦྱོངས་རང་གི་བློ་འདི་སྦྱོངས། །བྱང་ཆུབ་སེམས་ཀྱིས་རང་གི་བློ་སྦྱངས་ན། །ལུས་ངག་དགེ་བ་སྣ་གཅིག་མ་འགྲུབ་ཀྱང༌། །རང་གཞན་དོན་གཉིས་འབད་མེད་ཤུགས་ཀྱིས་འགྲུབ། །ཞེས་སོགས་གསུངས་སོ། །
\b
མདོར་ན་དུས་དང་རྣམ་པ་ཀུན་ཏུ་གཞན་ལ་ཕན་སེམས་ཁྱད་པར་ཅན་རེ། ལན་ལ་རེ་བ་མེད་པའི་སྒོ་ནས་རྒྱུད་ལ་ཨེ་སྐྱེ་བལྟ། དྲན་ཤེས་ལ་བརྟེན་ནས་རང་སེམས་ལ་ཞུ་དག་བྱེད་ནུས་ན་དེ་ལས་གཞན་དུ་ཆོས་མང་པོ་ཞིག་མ་ཤེས་ཀྱང་ཆོག་ཅེས་ཇོ་བོས། ཡོན་ཏན་གྱི་མཆོག་ཕན་སེམས་ཆེ་བ་ཡིན། །གདམས་ངག་གི་མཆོག་རང་སེམས་ལ་བལྟ་བ་ཡིན། །གྲོགས་ཀྱི་མཆོག་དྲན་པ་དང་ཤེས་བཞིན་ཡིན། །ཞེས་སོགས་གསུངས་པས་སོ། །དེས་ན་སེམས་ཅན་གཞན་ལ་ཕན་འདོད་ཀྱི་བསམ་པའི་གོ་ཆ་ནི་གཅེས་ནོར་གྱི་གཙོ་བོ་ཡིན་ཞེས་གླང་རི་ཐང་པས། ཐེག་པ་ཆེན་པོ་ལ་བྱ་རྒྱུ་སེམས་ཅན་གྱི་དོན་ལས་མེད་པས་གཞན་དོན་གྱི་གོ་ཆ་མ་ཆུང་། ཞེས་པ་སོགས་གསུངས་སོ། །མདོར་ན་ཐེག་པ་ཆེན་པོའི་ཆོས་ཚུལ་རྣམས་ལས་ཇི་ལྟར་གསུངས་པ་རྣམས་དང་རང་རྒྱུད་གཉིས་ཀ་མི་འགལ་བ་ཞིག་བྱུང་ན་དེ་ལས་གཞན་བསླབ་བྱ་ཞེས་པ་ཞིག་ཅི་ཡང་མེད་ཅེས་རྒྱལ་སྲས་ཉིད་ཀྱི་ཞལ་ནས། མདོར་ན་དྲན་ཤེས་ལྡན་པས་རང་རྒྱུད་ལ། །ལེགས་པར་བརྟགས་ནས་ཆོས་ནས་གསུངས་ཚུལ་དང་། །རང་གིས་ཉམས་སུ་ལེན་ཚུལ་མི་འགལ་བར། །རང་དབང་རང་གིས་ཐུབ་པ་ཤིན་ཏུ་གཅེས། །ཞེས་དང་། ཐེག་ཆེན་ཁྱད་ཆོས་ཡིན་པས་འགྲོ་ལ་ཕན་སེམས་སྐྱེད། །རྒྱལ་སྲས་སྤྱོད་ཚུལ་ཡིན་པས་སྒོ་གསུམ་གཞན་ཕན་སྒྲུབས། །ཞེས་སོགས་གསུངས་པའོ། ། 
\b
\v 39 ༈ ལྔ་བ་དགེ་བ་རྫོགས་བྱང་དུ་བསྔོ་བ་ནི། ཞེས་དེའང་སྤྱིར་རང་དང་གཞན་གྱིས་དུས་གསུམ་དང་འབྲེལ་བའི་དགེ་བའི་རྩ་བ་ཆེ་ཕྲ་ཅི་བསགས་ཀྱང་། བླ་མེད་བྱང་ཆུབ་ཆེན་པོའི་རྒྱུར་བསྔོ་བའི་འདུན་པ་དྲག་པོ་ཡོད་ན་དེའི་འབྲས་བུ་ཆུད་མི་ཟ་བར་འཐོབ་སྟེ། མདོ་ལས། ཆོས་རྣམས་ཐམས་ཅད་རྐྱེན་བཞིན་ཏེ། །འདུན་པའི་རྩེ་ལ་རབ་ཏུ་གནས། །གང་གིས་སྨོན་ལམ་ཅི་བཏབ་པ། །དེ་ཡི་འབྲས་བུ་འཐོབ་པར་འགྱུར། །ཞེས་གསུངས་པས་སོ། །
\b
དེས་ན་བྱང་ཆུབ་ཀྱི་སེམས་ཀྱི་རྩིས་ཟིན་པའི་སྒོ་ནས་བསྔོས་ན་ལྗོན་ཤིང་བཟང་པོའི་འབྲས་བུ་ལྟར་དུ་ལན་གཅིག་སྨིན་པས་མི་ཟད་པར་གོང་ནས་གོང་དུ་འཕེལ་བ་ཡིན་ཞེས་སྤྱོད་འཇུག་ལས། དགེ་བ་གཞན་ཀུན་ཆུ་ཤིང་བཞིན་དུ་ནི། །འབྲས་བུ་བསྐྱེད་ནས་ཟབ་པར་འགྱུར་བ་ཉིད། །བྱང་ཆུབ་སེམས་ཀྱི་ལྗོན་ཤིང་རྟག་པར་ཡང་། །འབྲས་བུ་འབྱིན་པས་མི་ཟད་འཕེལ་བར་འགྱུར། །ཞེས་དང༌། བློ་གྲོས་མི་ཟད་པས་ཞུས་པའི་མདོ་ལས། །དགེ་བའི་རྩ་བ་བྱང་ཆུབ་ཏུ་བསྔོས་པ་ནི་བྱང་ཆུབ་སྙིང་པོ་ལ་འདུག་གི་བར་དུ་བར་མ་དོར་ཟད་པར་མི་འགྱུར་རོ། །ཞེས་སོགས་གསུངས་པ་ལྟར། གཞན་དོན་དུ་རྫོགས་བྱང་འཐོབ་པའི་རྒྱུར་བསྔོས་ན་ནི་སངས་རྒྱས་མ་ཐོབ་བར་དུ་དགེ་རྩ་མི་ཟད་པར་གོང་ནས་གོང་དུ་འཕེལ་བར་གསུངས་སོ། །
\b
དེ་ལྟ་མིན་པར་མ་བསྔོས་པ་དང་། ཡང་ན་ལོག་པར་བསྔོས་པ་དང་། དམན་པ་འཁོར་བའི་རྒྱུར་བསྔོས་པ་རྣམས་ནི་འབྲས་བུ་དེ་དང་དེ་ཐོབ་ནས་ཟད་པར་འགྱུར་རོ། །དེས་ན་བྱང་ཆུབ་ཏུ་བསྔོས་པ་དང་མ་བསྔོས་པ་གཉིས་ནི། དཔེར་ན་ཆུ་ཐིགས་གཅིག་རྒྱ་མཚོར་བླུག་པ་དང༌། རྩྭ་སྐམ་གྱི་སྟེང་དུ་བླུག་པ་གཉིས་ཆ་མཚུངས་པར་མདོ་ལས་གསུངས་པ་དང༌། གཞན་ཡང་ཇོ་བོས། ཉིན་མཚན་དུ་སྒོ་གསུམ་དགེ་བ་ལ་འབད་ཀྱང་རྫོགས་བྱང་དུ་བསྔོ་མ་ཤེས་ན་ཕྱིན་ཅི་ལོག་གི་རྟོག་པ་འགའ་ཞིག་གིས་འཛད། ཅེས་དང་། སྤྱོད་འཇུག་ལས། བསྐལ་བ་སྟོང་དུ་བསགས་པ་ཡི། །སྦྱིན་དང་བདེ་གཤེགས་མཆོད་ལ་སོགས། །ལེགས་སྤྱད་གང་ཡིན་དེ་ཀུན་ཀྱང༌། །ཁོང་ཁྲོ་གཅིག་གིས་འཇོམས་པར་བྱེད། །ཅེས་གསུངས་པ་ལྟར་དུ་དགེ་བའི་རྩ་བ་ཆུང་ངུ་ རྒྱུཞིག་ཡིན་ནའང་བྱང་ཆུབ་ཆེན་པོར་བསྔོས་ན་འབྲས་བུ་མི་ཟད་པར་གོང་ནས་གོང་དུ་འཕེལ་བས་ན། དུས་གསུམ་དུ་བསགས་པའི་དགེ་རྩ་ཐམས་ཅད་བྱང་ཆུབ་སེམས་ཀྱིས་ཟིན་པའི་བསྔོ་བ་གལ་ཆེ་སྟེ། ཁ་རག་པས། དགེ་བའི་དངོས་པོ་ཆུང་ངུ་ཡང༌། །འབྲས་བུ་མི་ཟད་གོང་འཕེལ་འགྱུར། །དུས་གསུམ་བསྔོ་བ་ཐམས་ཅད་ལ། །སེམས་བསྐྱེད་སྔོན་དུ་ཐོངས་ཤིག་ཨང་། །ཞེས་གསུངས་པ་ལྟར་དགེ་རྩ་གང་བསགས་ཀྱང་བསྔོ་བ་དང་སྨོན་ལམ་གྱིས་ཁ་ལོ་བསྒྱུར་བས་ན་སྨོན་ལམ་འདེབས་པ་གལ་ཆེ་སྟེ། པུ་ཏོ་པས། དགེ་བའི་རྩ་བ་ཐམས་ཅད་སྨོན་ལམ་གྱིས་ཁ་ལོ་བསྒྱུར་བ་ཡིན་པས་དགེ་རྩ་གང་བསགས་ཀྱང་སྨོན་ལམ་འདེབས་དགོས། ཞེས་གསུངས་པས་སོ། །
\b
དེས་ན་གོང་དུ་བཤད་པ་དེ་ལྟར་རྒྱལ་སྲས་བྱང་ཆུབ་སེམས་དཔའི་སྤྱོད་ཕྱོགས་ཀྱི་བསླབ་བྱ་ཐམས་ཅད་ལ་བརྩོན་འགྲུས་ཀྱིས་གྲོགས་བྱས་ཏེ་བསྒྲུབ་དགོས་པར་གསུངས་པ་ལྟར་དུ་འབད་པས་བསླབ་ཅིང་བསྒྲུབ་པའི་དགེ་བ་གང་ཡིན་པ་དེས་མཚོན་ནས་རང་དང་གཞན་གྱི་དུས་གསུམ་དུ་བསགས་པའི་དགེ་རྩ་ཇི་སྙེད་ཡོད་པ་རྣམས་གང་ལ་བསྔོ་ །བའི་ཡུལ་ནི་མཐའ་ཡས་པའི་འགྲོ་བ་སྤྱི་དང་། ཁྱད་པར་དུ་ངན་སོང་གསུམ་གྱི་གནས་ན་ཉམ་ཐག་པའི་འགྲོ་བ་རྣམས་ཀྱི་སྡུག་བསྔལ་བསལ་བར་བྱ་བའི་ཆེད་དུ་བསྔོ་དགོས། བསྔོ་བའི་ཚུལ་ནི་བསྔོ་བྱ་སྔོ་བྱེད་བསྔོ་བའི་བྱ་བ་སྟེ་འཁོར་གསུམ་ལ་བདེན་འཛིན་གྱི་དྲི་མ་རྣམ་པར་དག་པའི་བདག་མེད་རྟོགས་པའི་ཤེས་རབ་ཀྱི་རྩིས་ཟིན་པའི་སྒོ་ནས་གཞན་དོན་དུ་རྫོགས་པའི་བྱང་ཆུབ་ཀྱི་རྒྱུར་བསྔོ་དགོས་ཀྱི། དེ་ལྟ་ མིན་ པར་འཁོར་གསུམ་བདེན་ཞེན་དང་བཅས་པའི་སྒོ་ནས་བསྔོས་ན་ནི་བསྔོ་བ་དུག་ཅན་ཡིན་ཏེ། སྡུད་པ་ལས། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། །དཀར་པོའི་ཆོས་ལ་དམིགས་པའང་དེ་དང་འདྲ། །ཞེས་གསུངས་པ་དང༌། འཁོར་གསུམ་བདེན་ཞེན་ཡོད་མེད་ཀྱིས་བསྔོ་བ་རྣམ་པར་དག་མ་དག་གི་ཁྱད་པར་འབྱེད་པ་སྟེ། མདོ་ལས། གལ་ཏེ་མཚན་མར་བྱེད་པ་དེ་ནི་བསྔོ་བ་མ་ཡིན། ཅི་སྟེ་མཚན་མ་མེད་ན་བྱང་ཆུབ་ཏུ་བསྔོ་བ་ཡིན། །ཞེས་དང༌། འབྲོམ་གྱིས། ཆོས་ཐམས་ཅད་འཁོར་གསུམ་མི་དམིགས་པའི་རྩིས་ཟིན་པའི་དགེ་རྩ་ཐམས་ཅད་སེམས་ཅན་ཐམས་ཅད་དང་ཐུན་མོང་དུ་རྫོགས་པའི་བྱང་ཆུབ་ཏུ་བསྔོ་བར་བྱ། ཞེས་སོགས་གསུངས་པས་ན་འཁོར་གསུམ་པོ་བདེན་མེད་དུ་རྟོགས་པའི་ཤེས་རབ་ཀྱི་རྩིས་ཟིན་པའི་ངང་ནས་དགེ་རྩ་གང་བསྒྲུབས་གཞན་དོན་དུ་རྫོགས་པའི་བྱང་ཆུབ་ཆེན་པོའི་གོ་འཕང་འཐོབ་པའི་ཆེད་དུ་བསྔོ་བ་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་དགེ་ཚོགས་ཆུད་མི་ཟ་བར་གོང་ནས་གོང་དུ་སྤེལ་བར་བྱེད་པའི་ཐབས་མཁས་ཀྱི་ལག་ལེན་ཡིན་ནོ། །
\b
དེ་ལྟར་བྱང་ཆུབ་སེམས་དཔའ་རྣམས་ཀྱིས་དགེ་རྩ་གཞན་དོན་དུ་བསྔོ་ཚུལ་གྱིས་དབྱེ་བ་ལ་ཐབས་མཁས་ཀྱི་ཁྱད་པར་གསུམ་དང་ལྡན་པར་ཡང་གསུངས་ཏེ། ཤ་ར་པས། དགེ་བ་གང་བྱེད་ཐམས་ཅད་ལ་གཞན་དོན་དུ་སངས་རྒྱས་འཐོབ་འདོད་ཀྱིས་ཕར་ཕྱིན་དྲུག་ལྡན་དུ་བསྒྲུབ་པ་རྒྱ་ཆེ་བའི་ཐབས་མཁས་དང་། བདེན་མེད་རྟོགས་པའི་ཤེས་རབ་ཀྱིས་ཟིན་ན་རྣམ་པར་དག་པའི་ཐབས་མཁས་དང༌། བླ་མེད་བྱང་ཆུབ་ཏུ་བསྔོ་བ་ནི་བྱང་ཆུབ་སྙིང་པོའི་བར་ཟད་པར་མི་འགྱུར་བའི་ཐབས་ལ་མཁས་པ་ཡིན། ཞེས་གསུངས་པ་སོགས་ཀྱི་ཁྱད་པར་དང་ལྡན་པའོ། ། 
\b
\v 40 ༈ གསུམ་པ་ཐ་མར་དགེ་བ་བསྟན་བཅོས་བརྩམས་པའི་མཇུག་གི་བྱ་བ་བཤད་པ་ལའང༌། གང་གི་དོན་དུ་ཇི་ལྟར་བརྩམས་པ་དང༌། ལག་ལེན་འཁྲུལ་མེད་དུ་བསྟན་པ། ཁེངས་པ་སྐྱོང་ཞིང་བཟོད་པར་གསོལ་བ། བརྩམས་པའི་དགེ་བ་གཞན་དོན་དུ་བསྔོ་བ། ཕུན་སུམ་ཚོགས་པ་གསུམ་ལྡན་གྱི་སྦྱར་བྱང་དང་ལྔ་ལས་དང་པོ་ནི། ཅེས་དེའང་སྔོན་རྒྱལ་བ་རྫོགས་པའི་སངས་རྒྱས་བཅོམ་ལྡན་འདས་ཀྱིས་གསུངས་པའི་བྱང་ཆུབ་སེམས་དཔའི་སྡེ་སྣོད་ལ་སོགས་པའི་མདོ་དང་རྒྱུད་སྡེ་རྣམས་དང་། དེའི་རྗེས་འཇུག་གི་པཎྜི་ཏ་རྣམས་ཀྱིས་བཀའི་དགོངས་པ་འགྲེལ་བའི་བསྟན་བཅོས་རྣམས་ལས་ལེགས་པར་ཇི་སྐད་གསུངས་པའི་དོན་དང༌། གཞན་ཡང་སྔོན་བྱོན་གྱི་དམ་པ་གོང་མ་སྤྱི་དང་ཁྱད་པར་དུ་ཇོ་བོ་ཡབ་སྲས་དང་ལམ་འབྲས་བརྒྱུད་པའི་བླ་མ་རྣམས་དང༌། བཀའ་གདམས་པའི་དགེ་བའི་བཤེས་གཉེན་གྱི་ཚོགས་དང་བཅས་པ་སྟེ། རང་ཉིད་ལ་དངོས་དང་།བརྒྱུད་པའི་བླ་མ་རྣམས་ཀྱི་གསུང་སྒྲོས་དག་གི་རྗེས་སུ་འབྲངས་ནས། རྒྱལ་སྲས་རྣམས་ཀྱི་བསླབ་བྱ་ལ་ཇི་ལྟར་བསླབ་ཚུལ་གྱི་ལག་ལེན་རྣམ་གྲངས་ཚིགས་བཅད་སུམ་ཅུ་རྩ་བདུན་གྱི་ནང་དུ་བསྡུས་ཏེ་རྒྱལ་སྲས་བྱང་ཆུབ་སེམས་དཔའི་སྤྱོད་ཕྱོགས་རྒྱ་མཚོ་ལྟ་བུའི་ལམ་ལ་སློབ་པར་འདོད་པའི་སྐལ་བཟང་གི་སྐྱེས་བུ་རྣམས་ཀྱི་དོན་དུ་དཔྱད་གསུམ་རྣམ་པར་དག་པའི་གཞུང་འདི་ཉིད་བཀོད་པའོ། ། 
\b
\v 41 ༈ གཉིས་པ་ནི། ཞེས་དེའང་མཛད་པ་པོ་རང་ཉིད་རྣམ་དཔྱོད་ཀྱི་བློ་གྲོས་དམཱན་ཞིང་ཚེ་འདིར་སྦྱངས་པ་ལས་བྱུང་བའི་ཤེས་རབ་ཀྱང་ཆུང་བའི་ཕྱིར་ན། གཞན་ཤེས་རབ་མཆོག་དང་ལྡན་ཞིང་གསུང་རབ་མང་པོ་ལ་སྦྱངས་པ་སོང་བའི་མཁས་པ་རྣམ་དཔྱོད་ཅན་རྣམས་ཀྱི་ཐུགས་དགྱེས་པ་སྐྱེད་པའི་རྗོད་བྱེད་ཚིག་གི་སྡེབ་སྦྱོར་སྤེལ་ལེགས་དང་ལྡན་པ་མ་མཆིས་ཀྱང་། བརྗོད་བྱ་དོན་གྱི་ངོས་ནས་རང་བཟོ་དང་གཟུ་ལུམ་ལྟ་བུ་མ་ཡིན་པར་རྒྱལ་བ་སངས་རྒྱས་ཀྱིས་གསུངས་པའི་མདོ་དང༌། སྐྱེས་བུ་དམ་པ་རྣམས་ཀྱི་གསུང་ལ་བརྟེན་ནས་ལེགས་པར་བརྩམས་པའི་ཕྱིར་ན་རྒྱལ་སྲས་བྱང་ཆུབ་སེམས་དཔའ་རྣམས་ཀྱིས་བྱང་ཆུབ་ཀྱི་སྤྱོད་ཚུལ་ལ་བསླབ་པའི་ལག་ལེན་ནམ་ཉམས་སུ་ལེན་པའི་ཚུལ་འཁྲུལ་བ་མེད་ཅིང་ལེགས་པའི་གཞུང་ཡིན་པར་སྙམ་མོ་ཞེས་སོ། ། 
\b
\v 42 ༈ གསུམ་པ་ནི། ཞེས་འོན་ཀྱང་རྒྱལ་སྲས་བྱང་ཆུབ་སེམས་དཔའི་སྤྱོད་ཕྱོགས་རྒྱ་ཆེ་ཞིང་གཏིང་ཟབ་པ་རླབས་པོ་ཆེ་རྒྱ་མཚོ་ཆེན་པོ་ལྟ་བུ་རྣམས་བརྗོད་དགོས་ན།རྩོམ་པ་པོས་ཁེངས་པ་བསྐྱུངས་ཏེ་བློ་གྲོས་དམན་པ་བདག་འདྲ་བས་གཏིང་དཔོག་དཀའ་བའི་ཕྱིར་ན་གོང་དུ་སྨོས་པ་དེ་རྣམས་ཀྱི་ནང་ན་དོན་སྔ་ཕྱི་འགལ་བ་དང་ཚིག་སྦྱོར་མུ་འབྲེལ་བ་ལ་སོགས་པའི་ཉེས་པའི་ཚོགས་གང་མཆིས་པ་ཐམས་ཅད་བློ་གཟི་བོར་གནས་པའི་སྐྱེས་བུ་དམ་པ་རྣམས་ཀྱིས་བཟོད་པར་མཛད་དུ་གསོལ་ཞེས་པའོ། ། 
\b
\v 43 ༈ བཞི་བ་ནི། ཅེས་དེའང་གོང་སྨོས་ཀྱི་རྒྱལ་སྲས་བྱང་ཆུབ་སེམས་དཔའི་སྤྱོད་ཚུལ་བརྗོད་པ་དེ་དག་ལས་བྱུང་བའི་དགེ་བའི་རྩ་བ་འདི་ལ་བརྟེན་ནས་མཁའ་ཁྱབ་ཀྱི་འགྲོ་བ་ཀུན་གྱི་རྒྱུད་ལ་སྟོང་ཉིད་མངོན་སུམ་དུ་རྟོགས་པའི་དོན་དམ་བྱང་ཆུབ་ཀྱི་སེམས་དང༌། གཞན་དོན་དུ་རྫོགས་བྱང་གི་གོ་འཕང་དོན་དུ་གཉེར་བའི་ཀུན་རྫོབ་བྱང་ཆུབ་ཀྱི་སེམས་མཆོག་རིན་པོ་ཆེ་རྣམ་པ་གཉིས་ཀ་ཐབས་དང་ཐབས་བྱུང་ཟུང་འཇུག་ཏུ་རྟོགས་ནས། དོན་དམ་བྱང་ཆུབ་ཀྱི་སེམས་ཤེས་རབ་མཆོག་གིས་སྲིད་མཐའ་འགོག་ཅིང་། ཀུན་རྫོབ་བྱང་ཆུབ་ཀྱི་སེམས་སྙིང་རྗེ་ཆེན་པོས་ཞི་བའི་མཐུའ་ལ་མི་གནས་པས་ན། རང་དོན་དུ་མཐའ་གཉིས་ལ་མི་གནས་པའི་རྫོགས་པའི་སངས་རྒྱས་ཀྱི་གོ་འཕང་མངོན་དུ་གྱུར་པ་དང༌། གཞན་དོན་དུ་རྟག་ཁྱབ་ལྷུན་གྲུབ་ཀྱི་སྒོ་ནས་ཐེག་ཆེན་ཆོས་ཀྱི་འཁོར་ལོ་སྐོར་བ་སོགས་མཛད་པ་རྒྱུན་མི་ཆད་པ་ལ་འཕགས་མཆོག་སྤྱན་རས་གཟིགས་དབང་ཕྱུག་ཅེས་འཇིག་རྟེན་གསུམ་གྱི་མགོན་པོ་དེ་དང་མཚུངས་པར་ཤོག་ཅིག་ཅེས་པའོ། ། 
\b
\m ༈ ལྔ་བ་ལ་གང་བརྩམ་བྱ་དང་། གང་ཞིག་རྩོམ་པ་པོ། གང་དུ་བརྩམས་པ་སྟེ།ཕུན་སུམ་ཚོགས་པ་གསུམ་ལས། 
\b
\m ༈ དང་པོ་ནི། ཅེས་པ་འདི་ནི། ཞེས་པའི་འདི་སྒྲའི་བསྟན་བྱ་དེའོ། ། ༈ གཉིས་པ་ནི། ལུང་དང་རིགས་པ་སྨྲ་བའི་བཙུན་པ་ཐོགས་མེད།ཅེས་པས་བསྟན། ༈ གསུམ་པ་ནི། དངུལ་ཆུའི་རིན་ཆེན་ཕུག ཅེས་པས་བསྟན་ཏོ། ། ། །
\b
\m སླར་སྨྲས་པ། 
\b
\q1 སྲིད་པའི་སྨག་ལ་ཐུགས་རྗེའི་འོད་སྟོང་གིས། །
\q1 ཕན་བདེ་རྒྱ་མཚོའི་སྣང་བ་གསལ་དང་ལྷན། །
\q1 བསྟན་གཉིས་ཀུན་དཱ་རྒྱས་བྱེད་བསིལ་རེག་ཅན། །
\q1 རྒྱལ་སྲས་ཆོས་ཀྱི་ཟླ་བ་རྒྱལ་གྱུར་ཅིག །
\b
\q1 
\q1 གང་ན་བསྟན་འགྲོའི་ཕན་བདེའི་མཛོད་གྱུར་པའི། །
\q1 ཞི་བདེ་ཆེན་པོའི་གདུགས་དཀར་བསིལ་གྲིབ་ཏུ། །
\q1 གདུང་བའི་འོ་དོད་འབོད་པའི་ཡིད་ཅན་རྣམས། །
\q1 གཏན་བདེའི་ངལ་འཚོ་སྦྱིན་མཛད་ཞབས་བརྟན་སྨོན། །
\q1 
\b
\q1 
\q1 རྒྱལ་བས་ལུང་བསྟན་ཀླུ་ཐོགས་དགོངས་བཅུད་ཀྱི། །
\q1 མན་ངག་སྙིང་པོ་གཞན་ཕན་ལྷག་པའི་སེམས། །
\q1 གནད་དུ་དྲིལ་ནས་ཉམས་བཞེས་བཀའ་གདམས་སྲོལ། །
\q1 རིས་མེད་འགྲོ་ཀུན་དཔལ་དུ་རྒྱས་གྱུར་ཅིག །
\b
\q1
\q1 བདག་ཀྱང་འདི་ནས་བྱང་ཆེན་ནོར་གླིང་དུ། །
\q1 གཏན་གྲོལ་དོན་གཉིས་དཔལ་གྱིས་ལེགས་འབྱོར་ཏེ། །
\q1 ཇི་སྲིད་འགྲོ་ཁམས་མ་སྟོངས་དེ་སྲིད་དུ། །
\q1 མི་ཟད་ནམ་མཁའ་མཛོད་ཀྱི་གཏེར་གྱུར་ཅིག །
\b 
\m ཅེས་ངེས་དོན་རྒྱལ་སྲས་ཆེན་པོ་ཐོགས་མེད་བཟང་པོའི་ཞལ་སྔ་ནས་ཀྱིས་མཛད་པའི་རྒྱལ་སྲས་ལག་ལེན་སོ་བདུན་མའི་ཚིག་འགྲེལ་འདིའང་མདོ་སྨད་ཡུལ་གྱི་གསང་ཆེན་སྔ་འགྱུར་བའི་ཆོས་སྡེ་ཆེན་པོ་སྟག་ལུང་དགོན་ནས་ཁང་སར་སྤྲུལ་མིང་པ་བསྟན་པའི་དབང་ཕྱུག་ཏུ་འབོད་པས་བོད་རབ་རྒྱན་ས་སྟག་ལོར་བྲིས་པ་དགེའོ། ། ། །སརྦ་མངྒ་ལཾ།
