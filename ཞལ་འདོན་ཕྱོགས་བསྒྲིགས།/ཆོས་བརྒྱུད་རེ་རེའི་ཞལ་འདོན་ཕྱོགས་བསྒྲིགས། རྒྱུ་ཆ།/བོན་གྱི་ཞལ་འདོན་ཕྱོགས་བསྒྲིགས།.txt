			༄༅། །རྒྱུན་ཁྱེར་བོན་སྤྱོད་ཕྱོགས་བསྡུས་དད་ལྡན་ཐར་ལམ་འཛེགས་པའི་ཐེམ་སྐས་ཞེས་བྱ་བ་བཞུགས་སོ། །





			སྒྲིག་པ་པོ།

			དགེ་བཤེས་ཕུན་ཚོགས་ཉི་མ།

			ཁྲི་གཡུང་དྲུང་།





རྗེ་མཉམ་མེད་ཆེན་པོའི་གསོལ་འདེབས།


			༄༅། །བདེ་ཆེན་རྒྱལ་པོ་ཀུན་བཟང་རྒྱལ་བ་འདུས། །མི་བརྗེད་གཟུངས་ལྡན་ཤེས་རབ་སྨྲ་བའི་སེང༌། །འཛམ་གླིང་བོན་གྱི་གཙུག་རྒྱན་མཉམ་མེད་པ། །ཤེས་རབ་རྒྱལ་མཚན་ཞབས་ལ་གསོལ་བ་འདེབས། །ལན་གསུམ་བརྗོད།





སྐྱབས་འགྲོ།


			དང་པོ་སྐྱབས་སུ་འགྲོ་བ་ནི། བདག་དང་འགྲོ་བ་སེམས་ཅན་ཐམས་ཅད་ཀྱི། སྐྱབས་ཀྱི་དང་པོ་བླ་མ་དམ་པ་རྣམས་ལ་སྐྱབས་སུ་མཆིའོ། །སངས་རྒྱས་ལ་སྐྱབས་སུ་མཆིའོ། །བོན་ལ་སྐྱབས་སུ་མཆིའོ། །གཤེན་རབ་གཡུང་དྲུང་སེམས་དཔའི་ཚོགས་རྣམས་ལ་སྐྱབས་སུ་མཆིའོ། །བཀའ་སྐྱོང་ཡེ་ཤེས་ཀྱི་དབལ་མོ་ལ་སོགས་བསྟན་སྲུང་ཡེ་ཤེས་པའི་ལྷ་ཚོགས་རྣམས་ལ་སྐྱབས་སུ་མཆིའོ། ། ལན་གསུམ་བརྗོད། སེམས་བསྐྱེད་ནི། བླ་མ་སངས་རྒྱས་བོན་དང་གཤེན་རབ་ལ། བྱང་ཆུབ་མ་ཐོབ་བར་དུ་བདག་སྐྱབས་མཆི། མར་གྱུར་འགྲོ་རྣམས་སྲིད་མཚོར་ལས་བསྒྲོལ་ཕྱིར། བདག་ནི་བྱང་ཆུབ་མཆོག་ཏུ་སེམས་བསྐྱེད་དོ། །ལན་གསུམ་བརྗོད། མཁའ་མཉམ་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིགསེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིགསེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དང་རྒྱུན་དུ་མི་འབྲལ་བར་གྱུར་ཅིགསེམས་ཅན་ཐམས་ཅད་བདེ་སྡུག་གཉིས་དང་བྲལ་བའི་བཏང་སྙོམས་ཚད་མེད་པ་ལ་སེམས་གནས་པར་གྱུར་ཅིགརྗེ་རིན་པོ་ཆེའི་རྒྱལ་ཚབ་སྐུ་མདུན་གཡུང་དྲུང་དབང་རྒྱལ་གྱིས་གསུངས་པ་དགེའོ། །





མཛད་པ་རྣམ་པ་བཅུ་གཉིས་ཀྱི་སྒོ་ནས་བསྟོད་ཕྱག་བཞུགས། །


			༄༅། །ཞང་ཞུང་སྐད་དུ། དམུ་ར་ཝེར་རོ་སྤུངས་སོ་པ་ཏ་ཡ། བོད་སྐད་དུ། གཤེན་རྒྱལ་སྟོན་པ་ལ་ཕྱག་འཚལ་ལོ། །བོན་རྣམ་པ་ཐམས་ཅད་མཁྱེན་པ་ཡང་དག་པར་རྫོགས་པའི་སངས་རྒྱས་བསྟན་པའི་གཙོ་བོ་སྟོན་པ་གཤེན་རབ་མི་བོ་ལ་ཕྱག་འཚལ་ལོ། །ན་མོ་སད་གྱེར་སྨར་ལ་སྤུངས་སོ་པ་ཏ་ཡ། །སྔོན་ཚེ་སྤྲུལ་སྐུ་བསོད་ནམས་དབང་དྲུང་དུ། །ཐུགས་མཆོག་བསྐྱེད་ནས་སྨོན་ལམ་ཆེན་པོར་བཏབ། །བསྐལ་པ་གྲངས་མེད་གསུམ་དུ་ཚོགས་གཉིས་བསགས། །ཐམས་ཅད་མཁྱེན་གྱུར་སྟོན་པ་བླ་ན་མེད། །སྤངས་རྟོགས་མཐར་ཕྱིན་མངོན་པར་སངས་རྒྱས་ཀྱང༌། །འགྲོ་ལ་རྣམ་བརྩེས་གཟིགས་ཚད་ལྔ་དགོངས་ནས། །སེམས་ཅན་འདྲེན་ཕྱིར་དམུ་རྒྱལ་ཐོད་དཀར་སྲས། །སྐྱེ་བ་བཞེས་པར་མཛད་ལ་ཕྱག་འཚལ་ལོ། །སུམ་ཅུའི་མཚན་བཟང་བརྒྱད་ཅུའི་དཔེ་བྱད་ལྡན། །འོད་ཟེར་མཐའ་ཡས་མངའ་བའི་ཞལ་བསྟན་ནས། །གདུལ་བྱ་དང་པོའི་འཁོར་བ་བཀྲིད་དྲངས་ཕྱིར། །བསྟན་པ་སྤེལ་བར་མཛད་ལ་ཕྱག་འཚལ་ལོ། །སྡིག་ཅན་གཏོ་བུ་དོད་དེ་དམྱལ་བར་ལྟུང༌། །སྔོན་བཤད་རྗེས་དྲན་བོན་བསྟན་སྐད་ཅིག་མར། །བྱང་ཆུབ་སེམས་དཔར་བསྒྱུར་ནས་ཐར་པར་དྲངས། །དམྱལ་ཁམས་བདེ་བར་མཛད་ལ་ཕྱག་འཚལ་ལོ། །ཆགས་པའི་རྒྱ་མཚོར་བྱིང་བའི་འགུ་ལིང་མས། །སློབ་དཔོན་སྨད་པའི་སྐྱོན་གྱིས་མཛེ་ཡིས་གདུངས། །ཐུགས་རྗེའི་ཉི་མས་སྡུག་བསྔལ་མཚོ་བསྐམས་ནས། །ལྷ་མོར་བསྒྱུར་བར་མཛད་ལ་ཕྱག་འཚལ་ལོ། །འཁོར་བའི་སྐྱོན་གྱིས་མ་གོས་པདྨོ་ལྟར། །རྣམ་པར་དག་ཀྱང་གདུལ་བྱའི་སྣང་ངོ་རུ། །ཐབས་ཤེས་གཉིས་མེད་གཞོན་ནུའི་རོལ་རྩེད་མཛད། །ཡེ་ཤེས་རྒྱས་པར་མཛད་ལ་ཕྱག་འཚལ་ལོ། །འགྲོ་བ་ནད་གདོན་དུག་ལྔས་གཟིར་གྱུར་པ། །རྣམ་པར་བསལ་ནས་བདེ་ཆེན་སར་འགོད་ཕྱིར། །སྐུ་གསུང་ཐུགས་ཀྱི་འོད་ཟེར་སྲས་སྤྲུལ་ནས། །དུས་ཀུན་འགྲོ་དོན་མཛད་ལ་ཕྱག་འཚལ་ལོ། །ལོག་ཚོགས་འབྲེལ་བའི་མི་དགུ་སུམ་སྟོང་དམག ། ངན་སོང་ལྟུང་ནས་སྡུག་བསྔལ་ཚ་གདུང་སེལ། །ཐུགས་རྗེའི་སྤྲིན་ལས་བྱིན་རླབས་ཆར་རྒྱུན་ཕབ། །བདེ་ཆེན་བསིལ་སྦྱིན་མཛད་ལ་ཕྱག་འཚལ་ལོ། །ཁྱབ་པས་བདུད་དམག་དུང་ཕྱུར་དོས་འཛུག་ཚེ། །བཟོད་པའི་གོ་གྱོན་སྙིང་རྗེའི་དམག་དཔུང་བསྐྱེད། །བདུད་གླིང་ཕམ་མཛད་ལོག་ལྟའི་གཡུལ་ངོ་བཟློག ། བདེ་ཆེན་སར་འགོད་མཛད་ལ་ཕྱག་འཚལ་ལོ། །རྣམ་པར་རྒྱལ་མཛད་རྒྱལ་པོའི་བསམ་པ་འགྲུབ། །དཔལ་མགོན་བྱེ་བ་དབང་བསྡུད་སྲུང་མར་བསྐོས། །འགྲོ་ཀུན་འདྲེན་ཕྱིར་བརྒྱད་ཁྲི་བཞི་སྟོང་བོན། །བསྟན་པ་རྗེས་བཞག་མཛད་ལ་ཕྱག་འཚལ་ལོ། །རྗེས་འཇུག་བྱང་ཆུབ་བདེ་ལམ་བསྙེགས་མཛད་ཕྱིར། །འཁོར་དང་རྒྱལ་སྲིད་ལོངས་སྤྱོད་ཀུན་སྤངས་ནས། །རྣམ་དག་མཆོད་རྟེན་རང་འབྱུང་བཞི་ཡི་དྲུང༌། །རབ་ཏུ་བྱུང་བར་མཛད་ལ་ཕྱག་འཚལ་ལོ། །དག་པ་དྲང་སྲོང་ཕོ་མོའི་འཁོར་སྡེ་ཡང༌། །སྤངས་ནས་གཅིག་པུར་མི་དང་བྱ་སྤྲེལ་གྱིས། །འཚོ་བ་ཆ་ཤས་ཙམ་ཡང་ལོ་དགུ་རུ། །དཀའ་བ་ཐུབ་པར་མཛད་ལ་ཕྱག་འཚལ་ལོ། །རྒྱལ་བའི་མཆོག་ལ་སྐྱེ་འཆི་མི་མངའ་ཡང༌། །རྟག་པར་འཛིན་རྣམས་སུན་ཕྱུང་དགེ་བསྐུལ་ཕྱིར། །མི་རྟག་ཚུལ་བསྟན་དགོངས་པ་མྱ་ངན་འདས། །བདེ་ཆེན་དབྱིངས་གཤེགས་མཛད་ལ་ཕྱག་འཆལ་ལོ། །དེ་ལྟར་བསྟན་པའི་བདག་པོ་གཤེན་རྒྱལ་ལ། །མཛད་པ་བཅུ་གཉིས་ཚུལ་དུ་མདོར་ཙམ་བསྟོད། །དེ་ཡི་དགེ་བས་བདག་སོགས་འགྲོ་བ་ཀུན། །རྒྱལ་བ་ཁྱེད་དང་དབྱེར་མེད་མྱུར་ཐོབ་ཤོག ། རྒྱལ་བ་གཤེན་རབ་ཁྱེད་སྐུ་ཅི་འདྲ་བ། །འཁོར་དང་སྐུ་ཚེའི་ཚད་དང་ཞིང་ཁམས་སོགས། །ཁྱེད་ཀྱི་མཚན་མཆོག་བཟང་པོ་ཅི་འདྲ་བ། །དེ་འདྲ་ཁོ་ནར་བདག་སོགས་འགྱུར་བར་ཤོག ། ཁྱེད་ལ་བསྟོད་ཅིང་གསོལ་བ་བཏབ་པའི་མཐུས། །བདག་སོགས་གང་དུ་གནས་པའི་ས་ཕྱོགས་སུ། །ནད་གདོན་དབུལ་འཕོངས་འཐབ་རྩོད་ཞི་བ་དང༌། །བོན་དང་བཀྲ་ཤིས་འཕེལ་བར་མཛད་དུ་གསོལ། །ཞེས་རྣམ་མཁྱེན་རྒྱལ་བ་གཤེན་རབ་ལ་མཛད་པ་རྣམ་པ་བཅུ་གཉིས་ཀྱི་སྒོ་ནས་བསྟོད་པ་འ་ཞ་གསང་ཐུབ་ཀྱིས་ཕུལ་བ་རྫོགས་སོ། །། །





རྒྱལ་བ་མཉམ་མེད་ཆེན་པོ་ཤེས་རབ་རྒྱལ་མཚན་གྱི་བསྟོད་ཕྱག་སྐུ་གསུམ་ལྷུན་གྲུབ་བཞུགས། །


			༄༅། །ཨེ་མ་ཧོ། བདེ་ཆེན་ལྷུན་གྲུབ་བོན་སྐུའི་ངང་ཉིད་ལས། །མ་འགག་རོལ་པ་ལོངས་སྐུའི་འོད་ཟེར་གསལ། །ཅི་མཛད་ཐབས་མཁས་སྤྲུལ་སྐུའི་ཕྲིན་ལས་ཅན། །སྐུ་གསུམ་ངོ་བོ་མཉམ་མེད་རིན་པོ་ཆེ། །ཚད་མེད་ཐུགས་རྗེས་འགྲོ་བ་བསྐྱོབ་པའི་ཕྱིར། །མོས་པས་སྤྱན་འདྲེན་བརྩེ་བས་འདིར་གཤེགས་ཤིང༌། །ཉི་ཟླ་པདྨ་བརྩེགས་པའི་གདན་སྟེང་དུ། །དགྱེས་པའི་ཚུལ་གྱིས་བརྟན་པར་བཞུགས་སུ་གསོལ། །ལུས་ཀྱི་ཕྱག་བགྱིས་སྣ་ཚོགས་རྒྱན་དང་བཅས། །ངག་གི་ཕྱག་བགྱིས་སྤྲོ་དགའི་དབྱངས་དང་བཅས། །ཡིད་ཀྱི་ཕྱག་བགྱིས་བརྩེ་བའི་མཆོག་བསྐྱེད་པའི། །སྒོ་གསུམ་རྣམ་དག་སྦྱར་ལ་གུས་ཕྱག་འཚལ། །བདག་སོགས་མཁའ་མཉམ་སེམས་ཅན་ཐམས་ཅད་ཀྱིས། མི་དགེ་བཅུ་སོགས་འགལ་བ་ཅི་བགྱིས་པ། །མཁྱེན་ལྡན་བརྩེ་བའི་སྤྱན་སྔར་མཐོལ་ཞིང་བཤགས། །ལས་སྒྲིབ་མ་ལུས་ཐུགས་རྗེས་བྱང་བར་མཛོད། ཕྱི་ནང་གསང་གསུམ་མཆོད་སྤྲིན་རྣམ་དག་ཚོགས། །སྒྲིབ་གཉིས་རྣམ་བྱང་ཚོགས་གཉིས་རབ་རྫོགས་ཕྱིར། །རྩེ་གཅིག་མོས་པའི་སྟོབས་ཀྱིས་མཆོད་པ་འབུལ། །ཐུགས་རྗེ་ཆེན་པོའི་དབྱིངས་སུ་བཞེས་སུ་གསོལ། །སྔོན་སྦྱངས་ལས་གྲུབ་དལ་འབྱོར་ཕུན་སུམ་ཚོགས། །ཐར་པའི་ལམ་མཆོག་ཕ་རོལ་ཕྱིན་བཅུར་སྤྱོད། །རྒྱུ་འབྲས་ལས་ལ་བློ་ཡི་ཐེ་ཚོམ་བྲལ། །བསྟན་འཛིན་སྐྱེས་བུའི་ཞབས་ལ་གུས་ཕྱག་འཚལ། །ལྷུན་པོའི་སྐུ་ལ་བསླབ་གསུམ་འོད་སྟོང་འབར། །ཚངས་པའི་མགུར་ལས་བརྒྱད་ཁྲི་བཞི་སྟོང་སྤྲོས། །མཉམ་པའི་ཐུགས་ལ་ཇི་ལྟ་ཇི་སྙེད་གསལ། །རྗེ་འགྲན་ཟླ་བྲལ་ལ་གུས་ཕྱག་འཚལ། །ཚད་མེད་ཐུགས་རྗེས་འགྲོ་ལ་བུ་བཞིན་སྐྱོབས། །དབང་བཞི་ཡོངས་རྫོགས་སྐུ་བཞིའི་ལྷ་ཞལ་ཁུམས། །ཉིས་བརྒྱ་ལྔ་བཅུ་བསྟན་པའི་སྲོག་ཤིང་འཛུགས། །བསླབ་གསུམ་དབང་ཕྱུག་ཞབས་ལ་གུས་ཕྱག་འཚལ། །བརྒྱད་ཁྲི་བཞི་སྟོང་རྒྱ་མཚོའི་ཀློང་ཡངས་ནས། །རྣམ་གསུམ་ཤེས་རབ་རིག་པའི་གློག་ཕྲེང་འཁྱུག ། ཚད་གསུམ་ཟུང་འབྲེལ་ལུང་རིགས་འབྲུག་ལྟར་སྒྲོག ། ལུང་རིགས་མངའ་བདག་ཞབས་ལ་གུས་ཕྱག་འཚལ། །སྦྱངས་པའི་སྟོབས་ལས་ཤེས་བྱའི་དཀྱིལ་འཁོར་གསལ། །བརྩེ་བའི་སྟོབས་ཀྱིས་འགྲོ་ལ་མ་ལྟར་བྱམས། །དགེ་ལེགས་ཀུན་འབྱུང་ཡོན་ཏན་ཀུན་གྱི་གཏེར། །མཁྱེན་བརྩེའི་བདག་ཉིད་ཞབས་ལ་གུས་ཕྱག་འཚལ། །མཐའ་བྲལ་ལྟ་བས་སྤྱི་རྒྱ་རླབས་ཀྱིས་གཅོད། །ཤུགས་ཆེན་སྤྱོད་པས་ཉོན་མོངས་གདར་ཤ་གཅོད། །གཡོ་མེད་སྒོམ་པས་སེམས་ཉིད་གདེངས་མདངས་གསལ། །རྗེ་བཀའ་དྲིན་ཅན་ལ་གུས་ཕྱག་འཚལ། རྣམ་དག་ཡེ་སྲུང་ཀུན་བཟང་རང་ས་ཟིན། །རྣམ་བཞིའི་ཕྲིན་ལས་རྩོལ་མེད་ལྷུན་གྱིས་གྲུབ། །མཆོག་ཐུན་དངོས་གྲུབ་རེ་དྭོགས་མེད་པར་ཐོབ། །རྗེ་ཐུགས་རྗེ་ཅན་ལ་གུས་ཕྱག་འཚལ། །བྱིན་རླབས་བརྒྱུད་པའི་སྤྲིན་ཕུང་མཁའ་ལ་འཁྲིགས། །འགག་མེད་རོལ་པའི་སྤྲིན་ཆར་ཀློང་དུ་འཁྱིལ། །སྡུག་བསྔལ་ཉོན་མོངས་ཚ་གདུང་བསིལ་མཛད་པ། །བརྒྱུད་གསུམ་འཛིན་པའི་ཞབས་ལ་གུས་ཕྱག་འཚལ། །འཆད་པའི་ངག་གིས་གདུལ་བྱ་སྤྲོ་ཞིང་དྭངས། །རྩོམ་པའི་སྟོབས་ཀྱིས་ཐེག་དགུ་རབ་གསལ་ཞིང༌། །རྩོད་པའི་ཤུགས་ཀྱིས་ལོག་རྟོག་བྲག་རི་གཞོམ། །བསྟན་པ་གསལ་བྱེད་མཛད་ལ་གུས་ཕྱག་འཚལ། །འདི་བསྟོད་དགེ་དང་དུས་གསུམ་བསགས་པའི་མཐུས། །བདག་འཛིན་ཉོན་མོངས་སྡུག་བསྔལ་གྲོལ་ནས་ཀྱང༌། །བདེ་ཆེན་བྱང་ཆུབ་མཆོག་གི་ལམ་ཕྱེད་ནས། །མཁའ་ཁྱབ་འགྲོ་བ་ཀུན་མཁྱེན་མྱུར་ཐོབ་ཤོག ། བདག་ཀྱང་འདི་ནས་བླ་མེད་མ་ཐོབ་བར། །ལམ་གྱི་བར་ཆད་ཞི་དང་མཐུན་རྐྱེན་ཚོགས། །ཐེག་ཆེན་ལམ་བསྒྲོད་དོན་གཉིས་ལྷུན་གྲུབ་ནས། །སྐུ་གསུམ་སྤྲུལ་པས་འགྲོ་བའི་དོན་བྱེད་ཤོག ། ཅེས་པའི་བསྟོད་ཕྱག་འདི་ཉིད་གདན་ས་རིན་ཆེན་རྒྱལ་མཚན་གྱིས་ཕུལ་བའོ། །། །





༄༅། །ཤེས་རབ་ལྷ་མཆོག་སྨྲ་བའི་སེང་གེའི་མཆོད་བསྟོད་ཨུཏྤལ་ལའི་ཕྲེང་བ་བཞུགས་སོ། །


			༄༅། །ཨེ་མ་ཧོ། ཀུན་སྐྱོབས་མཐུ་ལྡན་བློ་གྲོས་གཏེར་འཛིན་སྨྲ་བའི་སེང་གེ་ཐུགས་རྗེ་ཅན། །མཚན་དཔེ་རབ་རྫོགས་གུར་གུམ་མདོག་དམར་ཞལ་གཅིག་ཕྱག་གཉིས་འཛུམ་མདངས་ལྡན། །སྟོང་གསུམ་ཀུན་གྲགས་སྒྲ་རྒྱལ་འབྲུག་གི་ཁྲི་ལ་རོལ་པའི་འགྱིང་བག་ཅན། །འཕྲུལ་ཆེན་ཡི་གེ་བཞི་བཅུས་རབ་སྤྲས་བཀྲ་གསལ་ན་བཟའ་ལེགས་པར་བགོས། །རྒྱུད་ལུང་མན་ངག་སྡེ་སྣོད་ཀུན་འབྱུང་གཏོ་ཡི་བཀའ་སྒྲོམ་རབ་ཏུ་འགེལ། །ཕྱག་གཡས་སྔོན་དམར་ཤེས་རབ་རལ་གྲིས་འཁྲུལ་རྟོག་བདག་འཛིན་རྩད་ནས་གཅོད། །གཡོན་པས་གསལ་བའི་སྒྲོན་མེས་འགྲོ་བ་མ་རིག་བློ་མུན་སེལ་བར་མཛད། །གཡས་གཡོན་ཕྲག་གཉིས་འབར་བའི་ཉི་ཟླ་ཐབས་ཤེས་ཟུང་འབྲེལ་ཚུལ་དུ་བརྗིད། །གཡུ་ཡི་ཟུར་ཕུད་རིགས་ཀྱི་རྟགས་སོགས་ཞི་རྒྱན་མཛེས་པའི་རྒྱན་གྱིས་བརྒྱན། །ལེགས་པ་ཀུན་འབྱུང་རྒྱལ་དང་རྒྱལ་སྲས་ཐམས་ཅད་འདུས་པའི་ངོ་བོ་ཉིད། །མཐའ་རིང་འཁོར་བའི་རྒྱ་མཚོ་འདི་ལས་ཉེ་བར་སྒྲོལ་མཛད་ཕྲིན་ལས་ཅན། །ལུས་ངག་ཡིད་གསུམ་སྒོ་ནས་དྭངས་བས་ཁྱེད་ལ་རབ་ཏུ་ཕྱག་བགྱིས་པས། །མི་ཕམ་རྒྱལ་མཛད་དགྱེས་པའི་ཞབས་པད་བདག་གི་སྤྱི་བོར་མྱུར་དུ་ཞོག ། དམ་པར་སྨད་པའི་ལས་རྣམས་གང་བགྱིས་སྤྱན་སྔར་བཤགས་སོ་བཟོད་པར་གསོལ། །ཕུན་ཚོགས་ལྡན་ཀྱང་དངོས་འབྱོར་ཡིད་སྤྲུལ་མཆོད་ཚོགས་འབུལ་ལོ་ཐུགས་རྗེས་བཞེས། །ཉིན་མཚན་ཀུན་ཏུ་འདུན་པས་བསམ་ཀྱང་ད་རུང་ཁྱེད་ཀྱི་ཐུགས་རྗེའི་ཤུགས། །ཅུང་ཟད་མེད་སྙམ་འོན་ཀྱང་བདག་གི་ཉེས་པའི་སྐྱོན་གྱི་སྒྲིབ་པར་ཟད། །རབ་འབྱམས་ཤེས་བྱའི་ཚོགས་ཀུན་ཀུན་གསལ་བློ་གྲོས་བདག་ལ་མྱུར་དུ་སྩོལ། །བདག་ལ་མགོན་བྱེད་རེ་ས་ཁྱེད་ལས་ལྷག་པའི་གཞན་ན་སུ་མེད་པས། །དུས་རྣམ་ཀུན་ཏུ་མི་འབྲལ་ཁྱེད་ཀྱི་ཐུགས་རྗེས་བདག་ལ་བཟུང་དུ་གསོལ། །བདག་གིས་གཞན་ཕྱིར་བཀའ་ཡི་འཁོར་ལོ་བསྐོར་ཞིང་འགྲོ་རྣམས་མྱུར་སྒྲོལ་ཤོག ། ཅེས་པའི་ཤེས་རབ་སྨྲ་བའི་སེང་གེ་ལ་མཆོད་པར་བརྗོད་པའི་ཚུལ་གྱིས་བསྟོད་པ། །གཤེན་གྱི་དྲང་སྲོང་ཤེས་རབ་རྒྱལ་མཚན་གྱིས་དཔལ་ལྡན་མཁར་སྣའི་དགོན་དུ་སྦྱར་བ་དགེའོ། ། ། །





༄༅། །གསོལ་འདེབས་མ་རིག་མུན་སེལ་ཞེས་བྱ་བ་བཞུགས་སོ། །


			༄༅། །ཨེ་མ་ཧོ། རྒྱལ་བ་ཀུན་འདུས་སྟོན་མཆོག་བརྒྱ་བའི་མགོན། །བླ་མ་སངས་རྒྱས་བོན་དང་སེམས་དཔའ་དང༌། །ཡི་དམ་རིག་འཛིན་མཁའ་འགྲོ་བོན་སྐྱོང་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཁྱད་པར་བདེར་གཤེགས་བྱེ་བྲག་དངོས་མེད་དང༌། །ཤེས་རབ་ལྷ་བདུན་སྨྲ་བའི་སེང་གེ་དང༌། །ཀེང་ཙེ་ལེན་མེད་ཀུ་བྱི་མང་ཀེ་སོགས། །གསུང་དབྱངས་ཤེས་རབ་ལྷ་མཆོག་ཐམས་ཅད་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །གདུང་སོབ་སྟོན་པ་འཛམ་གླིང་རྒྱན་དྲུག་དང༌། །མཁས་པ་མི་བཞི་བླ་ཆེན་ཡབ་སྲས་སོགས། །སྟག་གཟིག་ཞང་བོད་ལོ་པཎ་ཚོགས་རྣམས་དང༌། །གཏེར་སྟོན་བརྒྱ་རྩ་བྲུ་ཞུ་སྤ་རྨེའུ་གཤེན། །ཤིང་རྟའི་སྲོལ་འབྱེད་བླ་མ་བྲུ་ཆེན་དང༌། །མེ་སྟོན་ཤེར་འོད་མེ་གཉོས་རྣམ་གཉིས་དང༌། །འགྲོ་མགོན་ཁུ་དབོན་མཁས་གྲུབ་རིན་བློ་དང༌། །བསྟན་པའི་མངའ་བདག་མཉམ་མེད་ཤེས་རབ་རྒྱལ། །སྒ་སྟོན་ཚུལ་རྒྱལ་མཁས་མཆོག་སྐྱབས་སྟོན་པ། །རྒྱལ་ཚབ་རིན་རྒྱལ་བརྒྱུད་འཛིན་རིམ་བྱོན་དང༌། །མདོ་སྔགས་བསྟན་པའི་མངའ་བདག་ཟླ་བ་རྒྱལ། །བཀའ་དྲིན་མཚུངས་མེད་རྩ་བའི་བླ་མ་སོགས། །རྒྱུད་གསུམ་དཔོན་གསས་མཁས་པའི་ཚོགས་རྣམས་ལ། །སྒོ་གསུམ་རྩེ་ཅིག་མོས་པས་གསོལ་བ་འདེབས། །ཚད་མེད་མཁྱེན་བརྩེའི་ཡེ་ཤེས་འོད་སྤྲོས་ལ། །བདག་གི་བློ་གྲོས་པདྨོ་ཁ་ཕྱེ་སྟེ། །སངས་རྒྱས་བསྟན་པའི་གཞུང་ལུགས་མཐའ་དག་རྣམས། །ལེགས་པར་རྟོགས་ཤིང་ཁོང་དུ་ཆུད་པར་མཛོད། །མ་རིག་རྨོངས་ཤིང་མུན་པའི་ཚོགས་རྣམས་སེལ། །ཡེ་ཤེས་སྤྱན་དང་ཚངས་དབྱངས་དྲུག་ཅུ་དང༌། །མི་བརྗེད་གཟུངས་དང་མི་འཇིགས་སྤོབས་པ་དང༌། །ཤེས་རབ་ཡེ་ཤེས་མེ་ལྟར་འབར་བ་ཡིས། །བཤད་སྒྲུབ་བསྟན་པ་འཛིན་སྐྱོང་སྤེལ་ནུས་ཤོག ། ཅེས་པའི་གསོལ་འདེབས་མ་རིག་མུན་སེལ་འདི། །བློ་གསལ་དོན་གཉེར་འགའ་ཡིས་བསྐུལ་ངོར། །མཁན་མིང་ཉི་རི་ཤེལ་བཞིན་འབོད་པས་སྦྱར། །དགེ་དེས་བཤད་སྒྲུབ་བོན་བསྟན་རྒྱས་གྱུར་ཅིག ། ཐ་ཚན་མུ་ཙུག་སྨར་རོ། །





༄༅། །སངས་རྒྱས་གཉིས་པ་རྒྱལ་བ་མཉམ་མེད་ཆེན་པོའི་གསོལ་འདེབས་ཐུགས་རྗེ་མྱུར་གཟིགས་མ་ཞེས་བྱ་བ་བཞུགས། །


			༄༅། །ན་མོ་སད་གྱེར་ཇུ་ཙེ་ཅི་པར་རཏྣ་ས་ཏྲིག་ཝེར་ཞི་གུ་དུན་ཧྲུན། ཞེས་སངས་རྒྱས་བསྟན་པའི་གཙོ་བོའི་སྤྲུལ་པ་འཛམ་གླིང་བྱེ་བ་ཕྲག་བརྒྱར། སྤྲུལ་སྐུ་བྱེ་བ་ཕྲག་བརྒྱ་བྱུང་བའི་ནང་ཚན། དེང་སྐབས་ཚེ་ལོ་ལྔ་བཅུ་ཁ་རལ་གྱི་དུས་སུ་སྤྲུལ་སྐུ་བྱེ་བ་ཕྲག་བརྒྱའི་གཙོ་བོར་གྱུར་པ། ལྔ་བདོའི་སངས་རྒྱས་གཉིས་པ་ཡིན་ངེས་པའི་རྟགས་སུ། བླ་ཆེན་དྲན་པ་ནམ་མཁའ་གཙོས་པའི་རིག་འཛིན་མཁའ་འགྲོ་རྣམས་ཀྱིས། ཡན་ལག་བརྒྱད་ལྡན་གྱི་བསྟོད་ཕྱག་རྣམ་རྒྱལ་ཁང་བཟང་ཕུལ་བར་མཛད་པ། གསང་མཆོག་ཐུགས་སྤྲུལ་དམུ་རྒྱལ་ཉི་མ་རྒྱལ་མཚན་གྱི་སྙན་རྒྱུད་ལས་དངོས་སུ་གསལ་བ་ལྟར། སྙིགས་དུས་ཀྱི་སྟོན་པ་སངས་རྒྱས་མཉམ་མེད་ཆེན་པོའི་གསོལ་འདེབས་བརྩེ་བའི་ཐུགས་རྗེ་མྱུར་གཟིགས་མ་ཞེས་བྱ་བ་ལ། ྋ ཐོག་མར་ཕྱི་རྒྱུད་རྒྱུ་ཡི་ཐེག་པའི་ལུགས་བཞིན་གསོལ་བ་འདེབས་པ་ནི། ཨེ་མ་ཧོ། གང་ཐུགས་སྤྲོས་བྲལ་གཡོ་བ་མེད་པ། །སྐལ་བཟང་སྒྲོན་མེའི་བསྐལ་པར་བྱོན་པའི། །དུས་གསུམ་ཕྱོགས་བཅུའི་སངས་རྒྱས་ཐམས་ཅད། །སྙིགས་དུས་རྒྱལ་བ་གཉིས་པར་བསྟན་པ། །མཉམ་མེད་ཤེས་རབ་རྒྱལ་མཚན་མཁྱེན་ནོ། །ལན་གསུམ་རེ་བརྗོད། གང་གསུང་བདེན་གཉིས་ཚད་གསུམ་ཟུང་འབྲེལ། །བཀའ་འཁོར་ཐོག་མཐའ་བར་གསུམ་རང་བཞིན། །བརྒྱད་ཁྲི་བཞི་སྟོང་ལུང་རྟོགས་ཀུན་འདུས། །སྙིགས་དུས་སངས་རྒྱས་གཉིས་པར་བྱོན་པ། །མཉམ་མེད་ཤེས་རབ་རྒྱལ་མཚན་མཁྱེན་ནོ། །ལན་གསུམ་རེ་རྗོད། གང་སྐུ་བསླབ་གསུམ་རྣམ་པར་དག་པ། །སྤང་བསྒྱུར་གྲོལ་བའི་ལམ་ཞུགས་དོན་རྟོགས། །ཐེག་མཆོག་རྒྱལ་སྲས་སེམས་དཔའ་ཀུན་འདུས། །སྙིགས་དུས་རྒྱལ་བ་གཉིས་པར་བསྟན་པ། །མཉམ་མེད་ཤེས་རབ་རྒྱལ་མཚན་མཁྱེན་ནོ། །ལན་གསུམ་རེ་རྗོད། དེ་ནས་ནང་རྒྱུད་འབྲས་བུའི་ཐེག་པའི་ལུགས་བཞིན་གསོལ་བ་འདེབས་པ་ནི། བྱིན་རླབས་རྩ་བ་དཔལ་ལྡན་བླ་མ། །རྒྱལ་བ་དགོངས་རྒྱུད་གྲུབ་ཆེན་རིག་འཛིན། །སྐུ་གསུམ་འབྱུང་གནས་བླ་མ་ཀུན་འདུས། །སྙིགས་དུས་སངས་རྒྱས་གཉིས་པར་བསྟན་པ། །མཉམ་མེད་ཤེས་རབ་རྒྱལ་མཚན་མཁྱེན་ནོ། །ལན་གསུམ་རེ་རྗོད། མཐུ་སྟོབས་རྩ་བ་ཡི་དམ་ལྷ་མཆོག ། ཞི་ཁྲོ་ཕུར་གསུམ་མེ་སྟག་ཁྱུང་སོགས། །གསང་གསུམ་བདག་ཉིད་ཡི་དམ་ཀུན་འདུས། །སྙིགས་དུས་རྒྱལ་བ་གཉིས་པར་བསྟན་པ། །མཉམ་མེད་ཤེས་རབ་རྒྱལ་མཚན་མཁྱེན་ནོ། །ལན་གསུམ་རེ་རྗོད། འཕྲིན་ལས་རྩ་བ་མ་སྲིང་མཁའ་འགྲོ། །ཡེ་ཤེས་རྫུ་འཕྲུལ་ལས་ལ་གྲུབ་པའི། །གནས་གསུམ་མཁའ་འགྲོ་རྒྱ་མཚོའི་མིང་གཅིག ། སྙིགས་དུས་སངས་རྒྱས་གཉིས་པར་བསྟན་པ། མཉམ་མེད་ཤེས་རབ་རྒྱལ་མཚན་མཁྱེན་ནོ། །ལན་གསུམ་རེ་རྗོད། དེ་ནས་གསང་བ་བླ་མེད་ཐེག་པའི་ལུགས་བཞིན་གསོལ་བ་འདེབས་པ་ནི། མ་གཡོས་སྤྲོས་བྲལ་གདོད་མའི་མགོན་པོ། །སྐྱེ་མེད་སྟོང་ཆ་མེད་པ་ལྔ་ལྡན། །བོན་སྐུ་ཀུན་ཏུ་བཟང་པོ་མངོན་བྱོན། །སྙིགས་དུས་སངས་རྒྱས་གཉིས་པར་བསྟན་པ། །མཉམ་མེད་ཤེས་རབ་རྒྱལ་མཚན་མཁྱེན་ནོ། །ལན་གསུམ་རེ་རྗོད། འོག་མིན་འཐུག་པོ་བཀོད་པའི་ཞིང་དུ། །འགག་མེད་ལྷུན་གྲུབ་ངེས་པ་ལྔ་ལྡན། །རྫོགས་སྐུ་གཤེན་ལྷ་འོད་དཀར་མངོན་བྱོན། །སྙིགས་དུས་སངས་རྒྱས་གཉིས་པར་བྱོན་པ། །མཉམ་མེད་ཤེས་རབ་རྒྱལ་མཚན་མཁྱེན་ནོ། །ལན་གསུམ་རེ་རྗོད། འཛམ་གླིང་རྟག་གཟིགས་འོལ་མོའི་གླིང་དུ། །གཉིས་མེད་གང་འདུལ་མ་ངེས་ལྔ་ལྡན། །སྤྲུལ་སྐུ་བསྐལ་སྟོང་སངས་རྒྱས་མངོན་བྱོན། །སྙིགས་དུས་རྒྱལ་བ་གཉིས་པར་བསྟན་པ། །མཉམ་མེད་ཤེས་རབ་རྒྱལ་མཚན་མཁྱེན་ནོ། །ལན་གསུམ་རེ་རྗོད། ཡང་གསང་ལྷན་སྐྱེས་སེམས་ཉིད་ཀྱི་སྒོ་ནས་གསོལ་བ་འདེབས་པ་ནི། ཀཿདག་ཡེ་སྟོང་སྤྲོས་བྲལ་ཀུན་གཞི། །མ་བཅོས་ཡེང་མེད་སྐྱོང་བའི་ལམ་མཆོག ། འབྲས་བུ་ལྷུན་གྲུབ་མཐར་ཕྱིན་སྐུ་གསུམ། སྙིགས་དུས་རྒྱལ་བ་གཉིས་པར་བསྟན་པ། །མཉམ་མེད་ཤེས་རབ་རྒྱལ་མཚན་མཁྱེན་ནོ། །ཞེས་ལན་གསུམ་རེ་ཀུན་ལ་བརྗོད་ཅིང་སྙིང་ཁོང་རུས་པའི་གཏིང་ནས་རྩེ་གཅིག་གསོལ་བ་དྲག་ཏུ་གདབ་ན། རྒྱལ་བ་མཉམ་མེད་ཆེན་པོ་སངས་རྒྱས་དངོས་སུ་ལགས་ཕྱིར། རང་རེའི་རྗེས་འབྲང་རྣམས་ལ། ཐུགས་རྗེ་ཡེ་ཤེས་སྤྱན་གྱིས་གཟིགས་པར་ཐེ་ཚོམ་མེད་དོ། །སྨོན་ལམ་ནི། ལྷ་ཡི་ལྷ་མཆོག་ཉིད་ལ་གསོལ་བཏབ་མཐུས། །བསླབ་གསུམ་བོན་བསྟན་དར་རྒྱས་བསྟན་པ་དང༌། །འདི་ཕྱིའི་དོན་གཉིས་ལྷུན་གྲུབ་མཐར་ཕྱིན་ནས། །མཉམ་མེད་བླ་མའི་བསྟན་པ་རྒྱས་བྱེད་ཤོག ། ཅེས་བྱའོ། །སྤྱིར་རང་རེ་བོན་གྱི་བསྟན་པ་རྒྱ་ཆེ་བ་མི་ཡོང་བ། སྤྱིར་བླ་མ་ལྷ་ཡི་གཙོ་བོར་བཟུང་སྟེ་གསོལ་བ་གདབ་མ་ནུས་པ་དང༌། རྩ་བའི་བླ་མའི་བཀའ་དམ་ལ་མ་སེམས་པའི་སྐྱོན་ཡིན་འདུག་པས། རྗེས་འཇུག་རྣམས་ལུས་སྲོག་ལོངས་སྤྱོད་གཏམ་དང་སྙན་གྲགས་ཆུས་སོ་གང་ལ་ཐུག་ཀྱང༌། བླ་མའི་དམ་ཚིག་གཙོར་འཛིན་ནས། གསོལ་འདེབས་བླ་མའི་རྣལ་འབྱོར་ལ་བརྩོན་པར་ཞུ་ཞུ། ཞེས་པ་ཉམས་སུ་ལེན་པ་སྒོ་རིགས་མཁན་མིང་ཉི་མ་བསྟན་འཛིན་གྱིས། གཡས་རུ་མཁར་སྣའི་རི་ཁྲོད་དུ། མཉམ་མེད་ཆེན་པོ་སངས་རྒྱས་དངོས་སུ་ཡིན་པ་དེ་བཞིན་དད་འདུན་དྲག་པོ་ཤར་ཏེ་བརྩམས་པ་དགེ་དེས་བོན་བསྟན་རྒྱས་པར་གྱུར་ཅིག །





༄༅། །དཔོན་གསས་བླ་མ་རྣམས་ཀྱི་སྤྱི་བསྟོད་བཞུགས། །


			༄༅། །དངོས་རྣམ་མ་ལུས་ཇི་བཞིན་དངོས་སུ་མཁྱེན། །ཚད་མེད་ཐུགས་རྗེས་འགྲོ་བ་ཡོངས་ལ་ཁྱབ། །མཐའ་ཡས་འགྲོ་བ་ཀུན་གྱི་སྐྱོབ་པའི་མགོན། །ལྷ་མིའི་སྟོན་པ་དེ་ལ་ཕྱག་འཚལ་ལོ། ། ། ཆེ་བའི་ཡོན་ཏན་དཔལ་གྱིས་མངོན་མཐོ་ཞིང༌། །ཕ་རོལ་ཕྱིན་དྲུག་སྤྱོད་པ་རྣམ་པར་དག ། འགྲོ་དྲུག་འདྲེན་མཛད་ཕྲིན་ལས་བླ་ན་མེད། །གོང་མ་ཆེ་དྲུག་ཞབས་ལ་ཕྱག་འཚལ་ལོ། །བཅུ་གསུམ་སྟོབས་ཀྱིས་བདུད་བཞིའི་དཔུང་ཚོགས་འཇོམས། །བཅུ་གསུམ་རིག་འཛིན་ས་ཡི་མཐར་ཐུག་བརྙེས། །རྫུ་འཕྲུལ་སྟོབས་ཀྱིས་ཞིང་ཁམས་མཐའ་ཡས་བགྲོད། །གདུང་རྒྱུད་བཅུ་གསུམ་ཞབས་ལ་ཕྱག་འཚལ་ལོ། །འཛམ་གླིང་མཁས་པ་ཀུན་གྱི་གཙུག་གི་རྒྱན། །རིག་གནས་ཀུན་ལ་མི་འཇིགས་སྤོབ་པ་ཐོབ། །ཤེས་བྱའི་མཁའ་ལ་བློ་གྲོས་ཐོགས་མེད་འཁྱུག ། མཁས་པ་མི་བཞིའི་ཞབས་ལ་ཕྱག་འཚལ་ལོ། །སྐད་གཉིས་སྨྲ་བ་འཇིག་རྟེན་ཀུན་གྱི་མིག ། སྒྲ་སྐད་ཀུན་ལ་མཁས་པ་ཕུལ་དུ་ཕྱིན། །ལེགས་བཤད་ངག་གིས་ཟློས་གར་བསྒྱུར་མཛད་པའི། །ལོ་པཎ་གཤེན་བརྒྱད་ཞབས་ལ་ཕྱག་འཚལ་ལོ། །སྲིད་པའི་གནས་སུ་བརྩེ་བའི་གར་བསྒྱུར་ཞིང༌། །བསྟན་པ་སྐྱོངས་ཤིང་འགྲོ་བའི་དོན་མཛད་པ། །དགེ་ལེགས་ཡོན་ཏན་ཐམས་ཅད་འབྱུང་བའི་གནས། །མ་མཆོག་སྲིད་རྒྱལ་ཞབས་ལ་ཕྱག་འཚལ་ལོ། །གསུང་རབ་རིན་ཆེན་གཏེར་སྒོ་འབྱེད་པའི་གཤེན། །རྒྱལ་བསྟན་ནོར་བུ་སྤེལ་མཛད་ཀླུ་དབང་མཚན། །སྐལ་ལྡན་རྣམས་ལ་མདོ་རྒྱུད་དགའ་སྟོན་འགྱེད། །གཤེན་ཆེན་ཀླུ་དགའི་ཞབས་ལ་ཕྱག་འཚལ་ལོ། །བསྟན་པ་མི་ནུབ་བོན་གྱི་རྒྱལ་མཚན་འཛུགས། །རྗེས་འཇུག་གདུལ་བྱ་ཡོངས་སུ་སྨིན་པར་མཛད། །བྱིན་རླབས་བདུད་རྩིའི་ཆར་རྒྱུན་འབེབས་མཛད་པའི། །བྲུ་ཞུ་སྤ་རྨེའུའི་ཞབས་ལ་ཕྱག་འཚལ་ལོ། །དམ་པ་རྣམས་ལ་གུས་པས་བསྟོད་པ་ཡིས། །བསྟོད་ཚིག་མེ་ཏོག་ཕྲེང་བ་རབ་སྤེལ་བའི། །དགེ་ཚོགས་དྲི་མེད་གང་ཞིག་ཐོབ་པ་དེས། །འགྲོ་ཀུན་སྲིད་པའི་མཚོ་ལས་སྒྲོལ་བར་ཤོག ། གཡུང་དྲུང་བོན་གྱི་ཆེ་བའི་ཡོན་ཏན་ལ་རོང་སྟོན་ཤེས་བྱ་ཀུན་རིག་གིས་བསྟོད་པ་དགེའོ། །བཀྲ་ཤིས་སོ། །





			༄༅། །སྐྱབས་མཆོག་དམ་པ་མཉམ་མེད་འགྲོ་བའི་མགོན། །མཁས་གྲུབ་དུ་མའི་གཙུག་རྒྱན་རིན་པོ་ཆེ། །ཐོས་བསམ་བསྒོམ་སྒྲུབ་ཉན་བཤད་སྲོལ་ཆེན་འཛུགས། །བསྟན་པའི་མངའ་བདག་མཁས་གྲུབ་སྤྱན་གཅིག་པ། །རྗེ་བཙུན་བླ་མའི་ཞབས་ལ་གསོལ་བ་འདེབས། །ཤེས་བྱ་ཀུན་གསལ་མཁས་མཆོག་ཕུལ་དུ་ཕྱིན། །རབ་འབྱམས་གནས་ལྔ་རིག་པའི་པཎྜིཏ། །རྒྱལ་བའི་རྒྱལ་ཚབས་མཁས་གྲུབ་རིན་པོ་ཆེ། །མཚན་ལྡན་འགྲོ་བའི་མགོན་པོ་སྤྱན་གཅིག་པ། །རྗེ་བཙུན་བླ་མའི་ཞབས་ལ་གསོལ་བ་འདེབས། །ཡོངས་འཛིན་མཁས་མང་རྒྱ་མཚོའི་ཐུགས་བཅུད་བླངས། །འཆད་རྩོད་རྩོམ་གསུམ་རིག་པའི་ཚ་ཟེར་གྱིས། །སྡེ་སྣོད་གསུམ་ལ་བློ་གྲོས་སྤོབས་པ་ཐོབ། །ལུང་རིགས་དབང་ཕྱུག་མཁས་གྲུབ་སྤྱན་གཅིག་པ། །རྗེ་བཙུན་བླ་མའི་ཞབས་ལ་གསོལ་བ་འདེབས། །འདུལ་ཁྲིམས་བསླབ་བྱའི་མངའ་བདག་དྲང་སྲོང་རྒྱལ། །ཟབ་ལམ་སྔགས་ཀྱི་བདག་ཉིད་གསང་འདུས་གཤེན། །གནས་ལུགས་རྫོགས་ཆེན་དོན་རྟོགས་ཀུན་ཏུ་བཟང༌། །བརྒྱུད་གསུམ་མངའ་བདག་མཁས་གྲུབ་སྤྱན་གཅིག་པ། །རྗེ་བཙུན་བླ་མའི་ཞབས་ལ་གསོལ་བ་འདེབས། འདྲེན་པ་ཆེན་པོ་མཚུངས་མེད་བཀའ་དྲིན་ཅན། །རབ་འབྱམས་མཆོད་སྤྲིན་ནམ་མཁའ་གང་བས་མཆོད། །དུག་ལྔའི་དབང་གྱུར་མི་དགེའི་ལས་རྣམས་བཤགས། །བདག་སོགས་འགྲོ་དྲུག་ཐུགས་རྗེས་རྒྱུན་བཟུང་ནས། །བསླབ་གསུམ་བསྟན་པའི་སྲོལ་ཤིང་འཛུགས་པར་ཤོག། །།





༄༅། །དཔལ་ལྡན་སྨན་རི་བ་རྗེ་མཉམ་མེད་ཤེས་རབ་རྒྱལ་མཚན་གྱི་བསྟོད་པ་རྣམ་རྒྱལ་ཁང་བཟང་བཞུགས།


			རྗེ་མཉམ་མེད་ཤེས་རབ་རྒྱལ་མཚན་གྱི་སྐྱེ་རབས་བཅུ་གཉིས་ཀྱི་རྣམ་ཐར་མཛད་པ་བཅུ་གཉིས་ཀྱི་སྒོ་ནས་བསྟོད་པ། རྣམ་པར་རྒྱལ་བའི་ཁང་བཟང་ཞེས་བྱ་བ་ཡན་ལག་བརྒྱད་པ་འདི་ལ། དང་པོ་ཕྱག་འཚལ་བའི་ཡན་ལག་ནི། ཨེ་མ་ཧོ། བོན་ཉིད་ཆེན་པོ་སྤྲོས་པའི་མཐའ་དང་བྲལ། །ངང་ཉིད་གདལ་པ་ལྷུན་གྱིས་གྲུབ་པ་ལ། །འདུས་མ་བྱས་པའི་རྒྱུ་རྐྱེན་མེད་པ་ཡི། །གཡོ་བ་མི་མངའ་རང་བཞིན་ཀློང་ན་གནས། །སྐྱེ་འགག་གནས་སྟོང་དབྱིངས་ལྟར་ལྷུན་གྱིས་གྲུབ། །ངང་དང་རང་བཞིན་མཐའ་དང་དབུས་མེད་པར། །མེད་པ་ལྔ་ལྡན་བོན་གྱི་སྐུ་མཆོག་སྟེ། །ཀུན་བཟང་བོན་སྐུ་ཉིད་ལ་ཕྱག་འཚལ་ལོ། །རྫོགས་སྐུ་ཆེན་པོ་གཟི་བརྗིད་མདངས་དང་ལྡན། །འོག་མིན་གནས་ན་སྐུ་མཆོག་ལྷུན་གྱིས་གྲུབ། །མཚན་དང་དཔེ་བྱེད་ལྗོན་ཤིང་ལོ་འབྲས་བཞིན། །ཐུགས་རྗེ་བཞི་ལྡན་ཚད་མེད་བཞི་ཡི་སྐུ། །ཉི་ཟླའི་ཞལ་ནི་ཕྱོགས་བཅུར་གསལ་བ་ཡི། །སེམས་དཔའི་འཁོར་ལ་ཐུགས་རྗེའི་འོད་ཟེར་འཕྲོ། །ངེས་པ་ལྔ་ལྡན་རྫོགས་པའི་སྐུ་མཆོག་སྟེ། །གཤེན་ལྷ་རྫོགས་སྐུ་ཉིད་ལ་ཕྱག་འཚལ་ལོ། །སྤྲུལ་པའི་སྐུ་མཆོག་བྱེ་བ་ཕྲག་བརྒྱ་ནི། །འཛམ་གླིང་བྱེ་བ་ཕྲག་བརྒྱར་འགྱེད་པ་ཡི། སྐུ་གསུང་ཐུགས་ཀྱི་འོད་ཟེར་གཟི་བརྗིད་འབར། །ལས་ཀྱི་སྐལ་བཟང་རྗེས་འབྲང་དབྱིངས་སུ་བཀོད། །ལས་ངན་སྐལ་པ་མི་ལྡན་སེམས་ཅན་ལ། བརྒྱད་ཁྲི་བཞི་སྟོང་བོན་གྱི་ས་བོན་འདེབས། མ་ངེས་ལྔ་ལྡན་སྤྲུལ་པའི་སྐུ་མཆོག་སྟེ། །སྟོན་པ་སྤྲུལ་སྐུ་ཉིད་ལ་ཕྱག་འཚལ་ལོ། །སྐུ་གསུམ་ཀློང་ནས་འགྲོ་བའི་དཔལ་དང་མགོན། །བདེར་གཤེགས་སྟོང་དང་ཐུགས་རྗེ་ཆེན་པོ་ཡི། །སེམས་དཔའ་རིག་འཛིན་མཁའ་འགྲོ་བསམ་ལས་འདས། །གྲངས་མེད་བསྐལ་པར་སངས་རྒྱས་གྲངས་མེད་ནི། །འགྲོ་དྲུག་དོན་ལ་ཐུགས་རྗེའི་ཉི་མ་ཤར། །ཁམས་གསུམ་མུན་པར་གནས་པའི་སེམས་ཅན་རྣམས། །དུས་གསུམ་མུན་པའི་གཏི་མུག་སེལ་བར་མཛད། །འགྲོ་དྲུག་སྐྱོབ་མཛད་སྐུ་ལ་ཕྱག་འཚལ་ལོ། །བསྐལ་སྟོང་སངས་རྒྱས་གྲངས་མེད་འགྲོ་འདུལ་དོན། །སྡེ་སྣོད་བོན་དང་སྒོ་བཞི་མཛོད་དང་ལྔ། །ཐེག་པ་རིམ་དགུ་མཛད་པ་བཅུ་གཉིས་དང་། །མཛད་པ་དྲུག་ཅུ་བརྒྱད་ཁྲི་བཞི་སྟོང་སྒོ། །ལས་བཞི་རྒྱུན་ལྔ་ཕྱི་ནང་གསང་གསུམ་ནི། །གྲངས་མེད་བསྐལ་པར་འཕྲུལ་ངག་བོན་སྒྲ་སྒྲོག ། དུག་ལྔའི་དགྲ་བཅོམ་བོན་གྱི་གཏེར་མཛོད་རྡོལ། །གྲངས་མེད་འདུལ་མཛད་བོན་ལ་ཕྱག་འཚལ་ལོ། །བདེར་གཤེགས་དགོངས་རྒྱུད་བླ་མ་ཆེ་དྲུག་དང་། །གདུང་རྒྱུད་བཅུ་གསུམ་མཁས་པ་མི་བཞི་དང་། །ལོ་པཎ་གཤེན་བརྒྱད་གཤེན་གྱེར་རྨ་དབྱིལ་དང་། །བྲུ་ཞུ་སྤ་རྨེའུ་གཙུག་རྒྱན་རིན་པོ་ཆེ། །མི་མཇེད་འདུལ་མཛད་སྤྲུལ་སྐུ་སྐར་ཚོགས་བཀྲ། །མཁྱེན་བརྩེའི་དབང་ཕྱུག་འགྲོ་དོན་མཛད་པ་ལ། །བདག་སོགས་འགྲོ་དྲུག་ལུས་ངག་རྩལ་བསྐྱེད་ནས། སྒོ་གསུམ་རབ་བཏུད་ཐོག་མཐར་ཕྱག་འཚལ་ལོ། །འཛམ་བུའི་གླིང་དུ་གསེར་གྱི་ཉི་ཤར་བཞིན། །དུས་ངན་ལྔ་བརྒྱ་ཐ་མའི་སྙིགས་མ་ལ། །འཕྲུལ་ངག་བོན་གྱི་ཆུ་ཆེན་རབ་འབྲུག་ནས། །རྗེས་འབྲང་ཉོན་མོངས་མ་ལུས་རྩད་ནས་བཀྲུ། །སྡེ་གསུམ་ཤེས་རབ་རྒྱས་པའི་ང་རོ་ཅན། །མ་རིག་གྲུབ་མཐའ་འདྲ་མིན་ཀླད་པ་འགེམ། །མི་ཡི་སེང་གེ་གཟི་བརྗིད་སྨན་རི་བ། །གཙུག་རྒྱན་མཁན་པོ་ཁྱེད་ལ་ཕྱག་འཚལ་ལོ། །གངས་ཅན་ཤར་ཕྱོགས་རྒྱལ་རོང་སྐུ་འཁྲུངས་ནས། །གཟིགས་དགོངས་མཛད་པ་ལྷུན་གྲུབ་དབེན་ས་ཁར། །མཆོག་ཐུན་གྲུབ་གནས་དཔལ་ལྡན་སྨན་རི་རུ། །འཕྲུལ་ངག་བདེན་པའི་བོན་གྱི་འཁོར་ལོ་བསྐོར། །མི་མཇེད་གནས་དང་འཛམ་གླིང་ཉེར་ལྔའི་དབུས། །ཡུལ་ཆེན་བཅོ་བརྒྱད་ཡུལ་གྱི་སྙིང་པོ་རུ། །ཁྱད་པར་ཁ་བ་ཅན་གྱི་རྗེས་འབྲང་ལ། །ལས་སྐལ་ལྡན་མཛད་ཁྱེད་ལ་ཕྱག་འཚལ་ལོ། །གྲངས་མེད་བསྐལ་པར་ཚོགས་གཉིས་རྒྱ་མཚོ་ཡི། །མངོན་པར་ངོ་བོ་མཐོ་ཞིང་གཟི་བརྗིད་འབར། །མི་མཇེད་སེམས་ཅན་འདྲེན་པའི་ཐུགས་རྗེ་ཅན། །ཁ་བ་ཅན་དུ་བསྟན་པའི་སྒྲོན་མེ་སྤར། །ལུང་རིག་མན་ངག་འབྲུག་སྒྲ་གཡོ་བ་ཅན། །འཛམ་གླིང་ཕྱོགས་བཅུའི་དད་ལྡན་དང་བ་འདྲེན། །ཁ་ལོ་སྒྱུར་མཛད་རྗེ་བཙུན་སྨན་རི་བ། །གསེར་གྱི་རི་རབ་སྐུ་ལ་ཕྱག་འཚལ་ལོ། །དུང་གི་ཟླ་བ་མཁའ་ལ་ཚེས་པ་བཞིན། སྐལ་ལྡན་སེམས་ལ་བོན་གྱི་ཟླ་བ་ཚེས། སྒྲིབ་གཉིས་བྱང་ཞིང་ཚོགས་གཉིས་རིམ་པར་རྫོགས། །དུག་གསུམ་དུག་ལྔ་ཁམས་གསུམ་ས་དགུ་སྟེ། །ཉོན་མོངས་བརྒྱད་ཁྲི་བཞི་སྟོང་ཕྱགས་མས་འདེབས། །ཉི་ཟླའི་འོད་ལ་མུན་པ་མི་གནས་བཞིན། །སྒྲིབ་གཉིས་གནས་དག་དྲི་མེད་སྨན་རི་བ། །གསེར་གྱི་ཉི་མ་ཁྱེད་ལ་ཕྱག་འཚལ་ལོ། །འདུལ་ཁྲིམས་བཅོ་ལྔའི་ཉ་ཆེན་རྒྱས་པ་བཞིན། །ཉིས་བརྒྱ་ལྔ་བཅུ་རྫོགས་པ་རིན་པོ་ཆེ། །འཛམ་བུའི་གླིང་དུ་སྔོན་སྦྱངས་ལས་འཕྲོ་ཅན། །ཚུལ་ཁྲིམས་རྫོགས་མཛད་གཙུག་གི་རྒྱན་གཅིག་པུ། །ཉམས་པ་མེད་དེ་ཨུདྤལ་མེ་ཏོག་ལྟར། །བོད་ཡུལ་དབུས་སུ་བསྟན་པའི་རྒྱལ་མཚན་འཛུགས། །རྣམ་རྒྱལ་ཁང་བཟང་ལྟ་བུའི་སྨན་རི་བ། །རྩོད་བྲལ་འཛམ་གླིང་རྒྱན་ལ་ཕྱག་འཚལ་ལོ། །རྟག་གཟིགས་ཡུལ་དུ་སྡེ་སྣོད་འབྱུང་གནས་མཛད། །དཀར་ནག་རྒྱ་ལ་བླ་མེད་དོན་རྟོགས་མཛད། །ཞང་ཞུང་ཡུལ་དུ་མ་རིག་མུན་སེལ་མཛད། །བོད་ཀྱི་ཡུལ་དུ་ཐུགས་རྗེའི་མངའ་བདག་མཛད། །རིག་པའི་གནས་ལྔ་གཟིགས་པའི་སྤྱན་གཅིག་པ། །ལྔ་བརྒྱའི་ལས་ངན་ཐ་རམས་སེལ་བར་མཛད། །འཛམ་གླིང་རྒྱན་དྲུག་ཞལ་ཚབ་སྨན་རི་བ། །སྟོང་གི་སྤྱི་ཕུད་དེ་ལ་ཕྱག་འཚལ་ལོ། །སྟོན་པའི་སྒྲོན་མེ་ལྟ་བུ་སྤྲུལ་པའི་སྐུ། །འོད་ཀྱི་འཁོར་ལོ་ལྟ་བུ་མུན་སྒྲིབ་སེལ། །ལྷ་ཡི་ཕོ་བྲང་བཞིན་དུ་བདེ་བའི་གནས། །ཐེག་ཆེན་ཁྲི་འཕང་བཞིན་དུ་ས་ལམ་བགྲོད། །བདུད་རྩིའི་ཆར་པ་བཞིན་དུ་འགྲོ་དྲུག་གསོ། །སྣང་གསལ་སྒྲོན་མེ་བཞིན་དུ་ཐར་ལམ་འབྱེད། །མཐོ་རིས་སྐས་ལམ་འཛུག་པའི་སྨན་རི་བ། །ཐུགས་རྗེའི་མངའ་བདག་དེ་ལ་ཕྱག་འཚལ་ལོ། །རྒྱུད་ལུང་སྨན་གྱི་རྒྱལ་པོས་འགྲོ་དྲུག་སྐྱོབ། ཐུགས་རྗེའི་ལྕགས་ཀྱུས་ངན་སོང་མཐོ་རིས་འདྲེན། །མེ་ཏོག་ཧ་ལོ་དྲི་མ་མེད་པའི་སྐུ། །ཐུགས་རྗེའི་མངའ་བདག་ཆེན་པོ་བཞི་དང་ལྡན། །འཁོར་བ་སྒྲོལ་མཛད་གྲུ་གཟིངས་ཕ་རོལ་ཕྱིན། །གཤེན་རབ་ཞལ་སྐྱིན་ནོར་བུ་གཟི་བརྗིད་འབར། །འཁོར་བ་མེད་པའི་ཞིང་མཆོག་སྨན་རི་བ། །ས་ཆེན་དྲི་མེད་དེ་ལ་ཕྱག་འཚལ་ལོ། །གསུང་གི་རྔ་སྒྲས་སེམས་དཔའ་རྒྱ་མཚོའི་དབུས། །འཕྲུལ་ངག་བདེན་པ་ཡོངས་སུ་བསྟན་པར་མཛད། །སྨིན་གྲོལ་ལམ་ལ་བཀོད་པ་རིན་པོ་ཆེ། །ཁམས་གསུམ་སེམས་ཅན་དད་ལྡན་ཞིང་གྱུར་པར། །རྒྱལ་བའི་དགོངས་དོན་མ་ལུས་གསལ་བར་མཛད། །བརྒྱད་ཁྲི་བཞི་སྟོང་གཟིགས་པའི་ཐུགས་ཉིད་ཀློང་། །ཤེས་བྱ་ཐམས་ཅད་མཁྱེན་པའི་སྨན་རི་བ། །དུས་གསུམ་ས་ལེར་གསལ་ལ་ཕྱག་འཚལ་ལོ། །གསེར་གྱི་ཉི་མ་ཤར་ནས་ཤར་བ་བཞིན། །མི་མཇེད་ཞིང་གི་སེམས་ཅན་མགོན་མཛད་པ། །གྲངས་མེད་བསྐལ་པར་ཚོགས་གཉིས་རྫོགས་པ་ནི། །ལྷ་རྣམས་འདུལ་ཚེ་སྣང་བ་མདོག་ཅན་ཞེས། །ཀླུ་རྣམས་འདུལ་ཚེ་ཡེ་ཤེས་སྙིང་པོ་ཞེས། །མི་རྣམས་འདུལ་ཚེ་མི་ལུས་བསམ་ལེགས་ཞེས། །སྐུ་སྤྲུལ་དུ་མ་མཛད་པའི་སྨན་རི་བ། །ཕར་ཕྱིན་དྲུག་ཅུ་རྫོགས་ལ་ཕྱག་འཚལ་ལོ། །ལྔ་བརྒྱའི་ལས་ངན་མགོན་མཛད་སྤྲུལ་སྐུ་ནི། །རྟག་གཟིགས་ཡུལ་དུ་ལི་མུར་གཙུག་ཕུད་ཅེས། །དཀར་ནག་རྒྱ་ལ་ཟིང་པ་མཐུ་ཆེན་ཞེས། །ཞང་ཞུང་ཡུལ་དུ་སད་ནེ་གའུ་ཞེས། །བོད་ཀྱི་ཡུལ་དུ་སྤྲུལ་པའི་སྐུ་མཆོག་མཚན། །གཤེན་གྱི་དྲང་སྲོང་ཤེས་རབ་རྒྱལ་མཚན་ཞེས། །སྐུ་སྤྲུལ་དུ་མ་མཛད་པའི་སྨན་རི་བ། །དུས་གསུམ་སྒྲོན་མེ་དེ་ལ་ཕྱག་འཚལ་ལོ། །མཉམ་བཞག་དུས་སུ་སྣང་མེད་མཁའ་ལྟར་དག ། ཡེངས་མེད་སྣང་བ་བོན་གྱི་སྐུ་རུ་གསལ། །རྟག་ཆད་མི་མངའ་སྐྱེ་འགག་མཐའ་དང་བྲལ། །སྒྲ་ཚད་དབང་ཐོབ་ལུང་གི་ཉི་མ་ཤར། །སུམ་བརྒྱ་དྲུག་ཅུའི་སྐད་རིགས་སོ་སོར་བསྒྱུར། །མཚན་དཔེ་དྲངས་ངེས་མཁྱེན་བརྩེའི་ཁྱུང་ཆེན་ལྡིང་། །འགྱུར་མེད་དབྱིངས་ན་གནས་པའི་སྨན་རི་བ། སྐྱེ་མེད་བོན་གྱི་སྐུ་ལ་ཕྱག་འཚལ་ལོ། །ཉིས་བརྒྱ་ལྔ་བཅུ་རྫོགས་པ་འགྲོ་བའི་མགོན། །ས་མ་ཡ་ཡི་འབུམ་སྡེ་རྫོགས་པར་མཛད། །སྐལ་ལྡན་རྣམས་ལ་སྤྱི་རྒྱ་རླབས་ཀྱིས་གཅོད། །སྐལ་མེད་རྣམས་ལ་ཐུགས་རྗེས་བྱིན་གྱིས་རློབས། །གདུལ་བྱའི་དོན་དུ་ཡུལ་མཆོག་གནས་བཞི་ལ། །སྤྱན་འདྲེན་ཕྱག་བཤགས་མཆོད་འབུལ་གསོལ་བ་འདེབས། །ཡུལ་མཆོག་གནས་བཞིའི་ཞལ་གཟིགས་སྨན་རི་བ། །ལྷ་ཞལ་གྲངས་མེད་གཟིགས་ལ་ཕྱག་འཚལ་ལོ། །ཉི་མའི་ཟེར་གྱིས་སྐར་མའི་འོད་འཇོམས་བཞིན། །ལོག་ལྟ་རྒོལ་བའི་གྲུབ་མཐའ་ཕྱིར་བསལ་ནས། །བརྒྱད་ཁྲི་བཞི་སྟོང་སེང་གེའི་ང་རོ་ཅན། །ཉོན་མོངས་དུག་ལྔའི་དགྲ་ཚོགས་ཆམ་ལ་འབེབ། །བདུད་བཞི་ཟིལ་གནོན་རྣམ་པར་རྒྱལ་བའི་སྐུ། །ཉོན་མོངས་སངས་མཛད་གཡུ་བྱ་ཁུ་བྱུག་གསུང་། །ཐུགས་ཉིད་ནམ་མཁའ་འདྲ་བའི་སྨན་རི་བ། །ཡོན་ཏན་རིན་ཆེན་གླིང་ལ་ཕྱག་འཚལ་ལོ། །ཕྲིན་ལས་ཉི་ཟླ་ཉི་ཤར་འོད་ཟེར་བཞིན། །ལོག་ལྟ་དུག་ལྔའི་བདུད་དམག་མུན་པ་སེལ། །མ་རིག་ཞིང་ལ་རིག་པའི་ས་བོན་འདེབས། །ཡེ་ཤེས་ལྔ་ཡི་ལྗང་བུ་འཁྲུངས་པར་མཛད། །སྙེ་མ་བསྐལ་སྟོང་སངས་རྒྱས་སྟོང་གསུམ་གང་། །སངས་རྒྱས་སྟོང་གི་མཐུ་སྟོབས་འབྲས་དྲུག་ནས། །དུག་ལྔའི་གཅོང་ནད་སེལ་མཛད་སྨན་རི་བ། །དུག་གསུམ་ནད་སེལ་དེ་ལ་ཕྱག་འཚལ་ལོ། །གསུང་རབ་རྒྱ་མཚོ་ཆེ་ལ་མངའ་མཛད་པ། །འཆད་རྩོད་རྩོམ་པའི་གཟའ་སྐར་མཁའ་ལ་ཤར། །གསུང་གི་དབང་ཕྱུག་གནམ་ལྕགས་ཐོག་ཆེན་འབེབ། །དགེ་སྡིག་ཡིད་གཉིས་སེམས་འཛིན་མཐའ་བསལ་མཛད། །དད་པ་དམ་ཚིག་ལྡན་པའི་བློ་རྩལ་བསྐྱེད། །ཁྱད་པར་འདོད་སྤྱོད་ཉོན་མོངས་ནད་དང་བྲལ། །བདུད་རྩིའི་རྒྱུན་སྦྲེང་ནད་སེལ་སྨན་རི་བ། འགྲོ་དྲུག་ནད་དང་བྲལ་ལ་ཕྱག་འཚལ་ལོ། །ཤེས་རབ་རྒྱལ་མཚན་སྲིད་པ་གསུམ་ལ་འཛུགས། །བསྟན་པའི་དར་ཆེན་སྟོང་གསུམ་མཁའ་ལ་ཕྱར། །སྙན་པའི་དུང་ཆེན་སྒྲ་ནི་ཕྱོགས་བཅུར་སྒྲོག ། བསྟན་འཛིན་གཤེན་རབ་དེ་དང་ཕྱོགས་བཅུ་ཡི། །བསྐལ་སྟོང་སངས་རྒྱས་སེམས་དཔའ་རིག་འཛིན་དང་། །རིགས་ལྔའི་མཁའ་འགྲོ་རྒྱུད་གསུམ་བླ་མར་བཅས། །སྟོང་གསུམ་བདེར་བཀོད་སངས་རྒྱས་སྨན་རི་བ། །བསྐལ་སྟོང་འགྲོ་དོན་མཛད་ལ་ཕྱག་འཚལ་ལོ། །གཉིས་པ་གསོལ་བ་གདབ་པའི་ཡན་ལག་ནི། །སྟོང་གསུམ་ཞིང་དང་ཕར་འདས་ཕྱོགས་བཅུ་ཡི། །བསྐལ་ཆེན་འདུལ་མཛད་སངས་རྒྱས་ཆེན་པོ་སྟོང་། །བསྐལ་ཕྲན་གཤེན་རབ་བྱེ་བ་ཕྲག་བརྒྱས་འདུལ། །ཕྱོགས་བཅུའི་ཡུལ་མཆོག་གནས་བཞི་འཁོར་བཅས་ལ། །བདག་སོགས་སེམས་ཅན་ཞིང་དུ་གྱུར་ཚད་དང་། །ཡུལ་ཆེན་ཡུལ་ཕྲན་མཐའ་འཁོབ་སྟོང་ལ་སོགས། །སྙིང་རྗེས་ལས་ངན་ཐམས་ཅད་རྩད་བཅད་དོན། །འཁོར་བ་མ་སྟོང་བར་དུ་གསོལ་བ་འདེབས། །གསུམ་པ་མཆོད་པ་འབུལ་བའི་ཡན་ལག་ནི། །ཀུན་བཟང་མཆོད་སྤྲིན་ནམ་མཁའ་གང་བ་འདི། །ཕྱི་ནང་སྣོད་བཅུད་ཉི་ཟླ་སྒྲོན་མེ་བཅས། སྒོ་བཞི་མཛོད་ལྔའི་མཆོད་པ་སྣ་ཚོགས་ནི། །རྣམ་ལྔ་རྣམ་བརྒྱད་དངོས་འབྱོར་ཡིད་སྤྲུལ་ཚོགས། །གཟུགས་སྒྲ་དྲི་རོ་རེག་རྒྱན་བོན་གཏེར་བཅས། །ལྷ་ཀླུ་མི་ཡི་མཆོད་སྤྲིན་སྟོང་གསུམ་གང་། །སྐྱབས་གནས་ཡུལ་མཆོག་བཞི་ལ་མཆོད་པ་འབུལ། །སྒྲིབ་སྦྱངས་ཚོགས་རྫོགས་སྐུ་གསུམ་བྱིན་ཆེན་ཕོབ། བཞི་པ་བཤགས་པ་འབུལ་བའི་ཡན་ལག་ནི། བདག་སོགས་ཕ་མ་ངན་སོང་སྦྱོང་ཚད་དང་། །གནས་ངན་ལུས་ངན་དུས་ངན་སེམས་ཅན་རྣམས། །ཁམས་གསུམ་ཁ་འཁོར་རྒྱུ་དྲུག་ལུས་བླང་དང་། །སྡིག་སྤྱོད་རྒྱལ་བློན་དམག་དཔོན་ཤན་པ་དང་། །རིགས་ངན་མུ་སྟེགས་བྲན་དང་བུད་མེད་དང་། །ཡུལ་ཕྲན་མཐའ་འཁོབ་བསྐལ་ངན་གསུམ་སྦྱང་བའི། །ལས་ཉོན་སྡིག་སྒྲིབ་ཡུལ་མཆོག་སྐུ་ལ་བཤགས། །གནས་བཞིའི་ཐུགས་རྗེས་སྐུ་གསུམ་གཏན་ཐོབ་མཛོད། །ལྔ་པ་ཡི་རང་འབུལ་བའི་ཡན་ལག་ནི། །སྐུ་ལྔ་ལྷུན་རྫོགས་རྒྱལ་བ་མན་ཆད་དང་། །ཐེག་པ་རིམ་རྫོགས་སྤྱི་རྗེ་སྨན་རི་བ། །རྩ་བའི་བླ་མ་ལམ་འདྲེན་ཡན་ཆད་དང་། །ཡུལ་མཆོག་གནས་བཞིའི་སྐུ་གསུང་ཐུགས་རྣམས་དང་། །བདེར་གཤེགས་སྟོང་དང་ལྷ་གཤེན་ལྷ་མོར་བཅས། །རྟེན་གསུམ་མ་ལུས་བརྒྱད་ཁྲི་བཞི་སྟོང་ལ། །ཕྱོགས་བཅུའི་སྐལ་ལྡན་ལས་བཟང་འཕྲོ་ཡོད་རྣམས། །མོས་འདུན་སྤྱོད་པར་ལྷ་མི་ཡི་རང་ངོ་། །དྲུག་པ་བཀའ་ཡི་འཁོར་ལོ་བསྐོར་བའི་ཡན་ལག་ནི། ཞ་ལོང་འོན་ལྐུགས་རྣམ་ཤེས་འཆལ་བ་དང་། །མཚན་གཉིས་མ་ནིང་སྦུར་དང་ལྷག་ཆད་དང་། །ཁམས་གསུམ་ཁ་འཁོར་དམན་པའི་དགེ་མེད་དང་། །དབང་པོ་ཉམས་པ་ཀྱེ་ཧུད་སྡུག་བསྔལ་ཅན། །དེ་དག་སྐྱོབ་མཛད་ལས་བཞི་རྒྱུན་གྱི་ལྷ། །ཡུལ་མཆོག་གནས་བཞིའི་ལྷ་ཚོགས་ཐུགས་རྗེ་ཅན། །ཕྱི་ནང་གསང་བ་ཡང་གསང་དཔེའུ་རྩེ་གསུམ། །འགྲོ་དོན་འཁོར་ལོ་བརྒྱད་ཁྲི་བཞི་སྟོང་བསྐོར། །བདུན་པ་བསྔོ་བའི་ཡན་ལག་ནི། ལྷ་ཀླུ་མི་གསུམ་དགེ་བཅུ་སྤྱོད་པ་དང་། །བདག་གིས་སྒོ་གསུམ་འདུན་ཏེ་བསྟོད་པ་ཡི། །ཕྱོགས་བཅུའི་དགེ་བཅུའི་རྩ་བ་གང་བསྒྲུབས་དང་། །ཡུལ་མཆོག་བཞི་ལ་སྒོ་གསུམ་འདུན་པ་དང་། །མི་དགེ་བཅུ་པོ་གཏན་དུ་སྤངས་པ་དང་། །རྒྱས་འབྲིང་བསྡུས་པའི་དགེ་བ་ཅི་བསགས་པ། །དགེ་བ་བཅུ་ཡི་ནམ་མཁར་གང་བ་འདི། །ངན་སོང་གནས་སྦྱང་འགྲོ་རྣམས་དོན་དུ་བསྔོ། །བརྒྱད་པ་སྨོན་ལམ་གདབ་པའི་ཡན་ལག་ནི། དུས་གསུམ་སངས་རྒྱས་བསྐལ་སྟོང་བདེ་བར་གཤེགས། །ཕྲིན་ལས་རྣམ་བཞིས་འགྲོ་བའི་དོན་མཛད་པ། །སེམས་དཔའ་རིག་འཛིན་མཁའ་འགྲོ་གྲུབ་ཐོབ་བཅས། །རྒྱུད་གསུམ་བླ་མའི་སྐུ་གསུང་ཐུགས་དང་གསུམ། །ཡོན་ཏན་ཕྲིན་ལས་ཐུགས་རྗེའི་སྟོབས་ཕྱུང་ལ། །བསྐལ་ངན་ཁྲག་གི་རྒྱ་མཚོ་འཁྱིལ་བའི་དབུས། །བོན་གྱི་འཕྲུལ་ངག་བདུད་རྩིའི་རྦ་རླབས་ཀྱིས། །འཁོར་བ་མུ་མེད་རྒྱ་མཚོ་སྒྲོལ་བར་ཤོག ། ཅེས་དཔལ་ལྡན་སྨན་རི་བ་རྗེ་མཉམ་མེད་ཤེས་རབ་རྒྱལ་མཚན་གྱི་བསྟོད་པ་རྣམ་རྒྱལ་ཁང་བཟང་ཞེས་བྱ་བ་འདི། བདག་གི་བློ་གཏད་སྙིང་གིས་གསོལ་བཏབ་ནས། །ཚིག་གི་བརྒྱད་བསྡེབ་སུམ་ཅུའི་ཐར་ལམ་ཕྱེ། །ཤོ་ལོ་ཀ་ནི་དྲུག་ཅུ་གསལ་བར་བྲིས། །ཤད་བར་དག་ནི་གཉིས་བརྒྱ་བཞི་བཅུ་བཞུགས། །དེ་འདྲའི་དགོངས་དོན་རིན་ཆེན་གྲངས་མའི་གླིང་། །གཤེན་རབ་བཀའ་ཡི་ཕ་ནོར་བུ་ལ་བཞག ། རྗེས་འཇུག་སྐྱེ་རྒ་ན་འཆི་སྒྲོལ་ཕྱིར་བསྔོ། །འགལ་འཁྲུལ་ནོར་བ་མཆིས་ན་དོན་ལ་བཤགས། །ཉེ་བར་བཀོད་པའི་འབྲས་བུ་ཆེན་པོ་འདིས། །མ་རིག་མུན་སེལ་སྒྲོན་མེ་འདེགས་པར་ཤོག ། ཅེས་པ་འདི་ནི་གཤེན་ཉི་མ་རྒྱལ་མཚན་གནས་མཆོག་རི་རྒྱལ་རྩེ་ལ་བཞུགས་པའི་དུས་སུ་འབར་ཁམས་གཡུང་དྲུང་གླིང་དུ་མཁའ་འགྲོ་མ་གཅིག་གཤེགས་སུ་གསོལ་བ་ལ། དེའི་འགྲོ་དོན་ལ་བྱ་རྒོད་གཅིག་ཏུ་སྤྲུལ་ནས་བྱོན་པ་ལ། དེའི་འགྲོ་དོན་གྲུབ་ནས་མཁའ་སྤྱོད་གནས་སུ་རིག་འཛིན་མཁའ་འགྲོའི་ཚོགས་གྲལ་དུ་ཕེབས་པ་ལ། རིག་འཛིན་ཕོ་རྒྱུད་ཐམས་ཅད་གཡས་སུ་བཞུགས་ནས་སྣང་། བླ་ཆེན་དྲན་པ་ནམ་མཁའ་དབུས་སུ་བཞུགས་ནས་སྣང་། གཡོན་དུ་མཁའ་འགྲོ་མོ་རྒྱུད་ཐམས་ཅད་བཞུགས་ནས་སྣང་། ཐམས་ཅད་ཀུན་གྱི་ཞལ་ནས་བསྟོད་པ་རྣམ་རྒྱལ་ཁང་བཟང་འདིས་བསྟོད་ཅིང་བཞུགས་པས། གཤེན་ཉི་མ་རྒྱལ་མཚན་ལ་སྙན་དུ་བརྒྱུད་པའོ། །བདག་གིས་ཀྱང་དད་པ་མོས་འདུན་ཆེན་པོ་བསྐྱེད་ནས། མཁའ་སྤྱོད་གནས་ནས་མར་བྱོན་ནས། དེ་ནས་མཚན་ལྡན་སྨན་རི་བ་མཉམ་མེད་ཆེན་པོ་ཤེས་རབ་རྒྱལ་མཚན་ལ་མཇལ་དུ་འགྲོ་དགོངས་ནས་བྱང་གཡུང་དྲུང་གླིང་དུ་ཕེབས་པ་དང་། ཁྲི་ཐོག་ཏུ་བཞུགས་མི་འདུག་པ་ལ། སྤྱན་ཆབ་བསམ་དུ་མེད་པ་བྱུང་ནས་དེ་ལ་ཀུན་གྱིས་ཞུས་ནས་སྤྱན་ཆབ་ཤོར་བ་གང་ཡིན་ཞུས་པས། སྨན་རིའི་སྐུ་མདུན་ཤེས་རབ་རྒྱལ་མཚན་འདས་ནས་མཁའ་སྤྱོད་ཀྱི་གནས་སུ་གཤེགས་སོང་བས་བདག་དང་མ་མཇལ། དེ་ནས་སྙན་རྒྱུད་ཀྱི་བསྟོད་པ་རྣམ་རྒྱལ་ཁང་བཟང་ཆེན་པོ་འདི་ལ་ནན་ཏན་བྱ་དགོས་བསམ་ནས་ཡི་གེ་རིས་སུ་བཀོད་པ་ཡིན་ནོ། །དགེའོ། ། ། །





༄༅། །བླ་མའི་སྒྲུབ་པ་བསམ་འཕེལ་ནོར་བུའི་རྒྱན་ཞེས་བྱ་བ་བཞུགས།


			༄༅། །རྒྱལ་བ་ཐམས་ཅད་འདུས་པའི་ངོ་བོ། བླ་མ་རིན་པོ་ཆེའི་སྐུ་གསུང་ཐུགས་ལ་ཕྱག་འཚལ་ལོ། །འདིར་བླ་མའི་སྒྲུབ་པ་བསམ་འཕེལ་ནོར་བུའི་རྒྱན་ཞེས་བྱ་བ། །གང་ཟག་དད་པ་བརྩོན་འགྲུས་དང་ལྡན་པ། །བླ་མ་ལ་མོས་ཤིང་འཆི་བ་རྗེས་སུ་དྲན་པ་དེས། །གནས་གར་བཞུགས་རྒྱལ་བའི་ཕོ་བྲང་ཡིན་པར། །དེ་རུ་འཇིག་རྟེན་གྱི་བྱ་བ་བོར་ལ། །ལོག་འཚོ་དང་ལྗི་བའི་ཡོ་བྱད་སྤང་ནས། །དབང་པའི་དྲེག་འདུན་གྲབས་སུ་ཚུད་པ་དང་། །བླ་མ་བསྒྲུབ་པར་བྱ་སྟེ། ལུས་ལྔ་ལྡན་གྱི་ངང་ནས། སྐྱབས་སེམས་སྤྱི་དང་མཐུན་པར་བྱ་ལ། ཀུན་གཞི་མཐའ་བྲལ་གྱི་ཏིང་འཛིན་འཕྲོ་འདུ་གནས་གསུམ་དུ་བླ་མའི་སྐུ་གསུམ་དུ་བསྐྱེད་པ་ནི། དང་པོ་བསྐྱེད་རིམ་ནི། བདག་གི་སྤྱི་གཙུག་འོག་མིན་བདེ་བ་ཆེན་པོའི་ཕོ་བྲང་། མགྲིན་པར་དབང་ཆེན་གཞལ་ཡས་འབར་བའི་གསས་མཁར། ཐུགས་ཀར་གཡུང་དྲུང་སྤུངས་པའི་གཞལ་ཡས་གསུམ་གྱི་དབུས་སུ། གཅན་ལྔ་རིན་པོ་ཆེའི་ཁྲི་དང་ཉི་ཟླ་པད་མའི་གདན་ལ། སྤྱི་གཙུག་ཏུ་བླ་མ་ཀུན་བཟང་གཤེན་ལྷའི་ཆ་ལུགས་ལ། དཔོན་གསས་བླ་མ་རྣམས་ཀྱིས་བསྐོར་བ། མགྲིན་པ་ཡི་དམ་ཁྲོ་བོའི་ཆ་ལུགས་ལ། བདེར་གཤེགས་ཞི་ཁྲོ་རྣམས་ཀྱིས་བསྐོར་བ། ཐུགས་ཀར་དཔའ་བོ་རིག་འཛིན་ཆ་ལུགས་ལ། མཁའ་འགྲོ་སྲུང་མ་རྣམས་ཀྱིས་བསྐོར་བ་ལ། ཕྱི་ནང་གསང་བའི་མཆོད་སྤྲིན་དང་། རྒྱན་དང་ལོངས་སྤྱོད་མཆོད་ཅིང་བསྟོད་དང་གསོལ་བ་གདབ་པའི་དོན་ཇི་ལྟ་བ་བཞིན་དུ། ད་ལྟ་ཉིད་དུ་བདག་གིས་ཐོབ་པར་མཛད་དུ་གསོལ། དངོས་འབྱོར་ཡིད་སྤྲུལ་གྱི་མཆོད་པ་རྒྱ་ཆེན་བཤམ་ལ། དང་པོ་སྤྱན་དྲངས་ཏེ། འདི་སྐད་དོ། །ཨེ་མ་ཧོ། །རྣམ་དག་འགྱུར་མེད་སྤྲུལ་པའི་ཞིང་ཁམས་སུ། །དུས་གསུམ་སངས་རྒྱས་ངོ་བོ་བླ་མ་རྗེ། །འགྲོ་དྲུག་འཁོར་བའི་ཆུ་ལས་བསྒྲལ་བའི་ཕྱིར། །བླ་མེད་ཕོ་བྲང་གཞལ་ཡས་གནས་གསུམ་དུ། ། སྐྱོན་བྲལ་པདྨ་གསལ་འཚེར་ཉི་ཟླའི་གདན། །གཅན་ལྔ་རིན་ཆེན་ཁྲི་ལ་བཞུགས་སུ་གསོལ། །ཨ་ཨཱོྃ་ཧཱུྃ། ཅི་པར་རཌྞ་ཐ་ཚན་ར་ཡོ་ཛ། དེ་ནས་ཕྱག་འཚལ་ཏེ། ཨེ་མ་ཧོ། རྒྱལ་བ་ཀུན་འདུས་དཔོན་གསས་བླ་མ་ལ། །སྒྲུབ་གཤེན་གཙོར་བྱས་མཁའ་མཉམ་སེམས་ཅན་གྱིས། །ལུས་ཕྱག་ཡན་ལག་ལྔ་ལྡན་ཕྱག་འཚལ་ལོ། །ངག་ཕྱག་སྤྲོ་དགའི་དབྱངས་ཀྱིས་ཕྱག་འཚལ་ལོ། །ཡིད་ཕྱག་རྩེ་གཅིག་མོས་འདུན་ཕྱག་འཚལ་ལོ། །སྒོ་གསུམ་ལས་ངན་སྡིག་སྒྲིབ་བྱང་གྱུར་ཅིག ། ཨ་ཨཱོྃ་ཧཱུྃ། ཅི་པར་རཌྞ་རྐོ་ཕུང་ཨཀྴོ་ཁྲི་ཙེ་གུ་དུན་ཧྲུན། དེ་ནས་བཤགས་པ་ནི། ཨེ་མ་ཧོ། ཡུལ་མཆོག་གཙོ་བོ་བླ་མའི་སྤྱན་སྔ་རུ། །བདག་ནི་ཐོག་མར་འཁྲུལ་ནས་ད་ལྟའི་བར། །སྡིག་བཅུ་ལ་སོགས་མི་དགེ་གྱུར་ཚད་བཤགས། །སྡོམ་གསུམ་འགལ་སྲིད་ཁས་བླང་ཉམས་པ་བཤགས། །སེམས་ཉིད་མ་རྟོགས་གཟུ་ལུམ་གྱུར་ཚད་བཤགས། །བྱང་དག་ཚངས་པ་མཆོག་གི་དངོས་གྲུབ་སྩོལ། །ཨ་ཨཱོྃ་ཧཱུྃ། ཅི་པར་རཌྞ་རྐོ་ཕུང་ཨཀྴོ་ཁྲི་ཙེ་ཨུ་དུག་གཤའ་ཡ་ནི་སྭ་ཧཱ། དེ་ནས་མཆོད་པ་ནི། ཨེ་མ་ཧོ། མཚན་ལྡན་བླ་མ་མཉམ་མེད་ཆེན་པོ་ལ། ། བླ་མེད་མཆོད་པ་ཕྱི་ནང་གསང་གསུམ་འབུལ། །ཕྱི་རུ་སྣོད་བཅུད་མཆོད་ཡོན་ཇི་སྙེད་པ། །དེ་ཉིད་རང་གི་ལུས་སྲོག་རྒྱན་ལ་སོགས། །དེ་ཡང་ཆགས་མེད་བློ་ཡིས་ལིང་གིས་འབུལ། །ནང་དུ་རང་གི་འབྱུང་དུག་ཕུང་པོ་ལ། །རྟོག་ཚོགས་གཟུང་འཛིན་འཁྲུལ་པ་ཅི་ཤར་ཡང་། །དེ་ཡང་རང་གྲོལ་ཀློང་དུ་ཁྲོལ་གྱིས་འབུལ། །སྐྱེ་མེད་སྙིང་པོ་སེམས་ཀྱི་རང་མདངས་ལ། །འགག་མེད་སྐུ་དང་ཡེ་ཤེས་ཅི་ཤར་ཡང་། །དེ་ཡང་ཁྱབ་བདལ་ཀློང་དུ་ཕྱམ་གྱིས་འབུལ། །ཨ་ཨཱོྃ་ཧཱུྃ། ཅི་པར་རཌྞ་ཟུར་ནམ་དེ་ཤོ་ཧ་ར་ཐིམ་ཐིམ་ཡེ་སྭ་ཧཱ། །དེ་ནས་རྣམ་ལྔ་འབུལ་ཏེ། ཨེ་མ་ཧོ། མཐའ་བྲལ་འགྱུར་མེད་སེམས་ཀྱི་རྐོང་བུ་རུ། །སྤྲོས་བྲལ་རང་གྲོལ་ཆེན་པོའི་སྡོང་བུ་བཙུགས། །ཁྱབ་གདལ་བདེ་ཆེན་གཉུག་མའི་སྒྲོན་མེ་བལྟམས། །མཚན་ལྡན་སྤྱན་ལ་ལྟ་བའི་ཞུག་མར་འབུལ། གཡོ་མེད་རང་གསལ་ཆེན་པོའི་སྤོས་ཕོར་དུ། །འཛིན་མེད་རང་མདངས་འོད་གསལ་སྤོས་དཀར་བླུགས། །སོ་མ་རང་ལྷུག་རྒྱུན་གྱི་དུད་པ་ཐུལ། །འགྲོ་མགོན་ཤངས་ལ་བསྣོམ་པའི་སྤོས་མཆོད་འབུལ། ། མ་བཅོས་རང་གསལ་ལྷུག་པའི་ཏིང་ཕོར་དུ། ། མ་འགག་རོལ་པ་རང་ཤར་ཡོན་ཆབ་བླུགས། ། སྣ་ཚོགས་རྒྱན་ཤར་ཆགས་མེད་རྩི་སྨན་བཏབས། །དྲིན་ཅན་སྐུ་ལ་སྤྱོད་པའི་ཡོན་ཆབ་འབུལ། ། རྣམ་དག་ཡེ་བསྲུང་ཆེན་པོའི་ལྷུང་བཟེད་དུ། ། དྲི་བྲལ་རང་སེམས་གཙང་མའི་ལྷ་སངས་བཅུགས། ། བསྲུང་མཚམས་ཕྱོགས་རིས་བྲལ་བའི་རྩི་བཅུད་བསྐུས། །དྲིན་ཅན་མགུལ་ལ་དམ་ཚིག་ཞལ་ཟས་འབུལ། ། ཡེ་ནས་རང་སེམས་སངས་རྒྱས་དུང་ཕོར་དུ། ། མཉམ་རྟོགས་མངོན་འགྱུར་ཨུ་དཔལ་མེ་ཏོག་བླུགས། ། ལྷུན་གྲུབ་གཞན་ཕན་ལེགས་པའི་འོད་ཟེར་འཕྲོ། ། དྲིན་ཅན་ཐུགས་ལ་ཕྲིན་ལས་མེ་ཏོག་འབུལ། ། ཨ་ཨཱོྃ་ཧཱུྃ། ནེ་ཏིང་ཤིམ་ཕོད་དང་ར་བོང་ངེ་ནེ་ར་ཟུར་ནམ་དེ་ཤོ་ཧ་ར་ཐིམ་ཐིམ་སྭ་ཧཱ། དེ་ནས་གསོལ་བ་འདེབས་པ་ནི། ཨེ་མ་ཧོ། སྤྱི་གཙུག་འགྱུར་མེད་བདེ་བའི་ཕོ་བྲང་དུ། ། ཀུན་སྙོམ་མཐའ་བྲལ་ཀུན་བཟང་ངང་ལ་བཞུགས། ། བླ་མ་བོན་གྱི་སྐུ་ལ་གསོལ་བ་འདེབས། ། འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། ། མགྲིན་པ་འོག་མིན་དབྱིངས་ཀྱི་ཕོ་བྲང་ན། ། ཞི་ཁྲོའི་སྐུ་ལ་མཚན་དང་དཔེ་བྱད་ལྡན། ། བླ་མ་རྫོགས་པའི་སྐུ་ལ་གསོལ་བ་འདེབས། ། འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། ། ཐུགས་ཀ་འགྲོ་འདུལ་སྤྲུལ་པའི་ཞིང་ཁམས་སུ། །གང་མོས་སྐུར་སྟོན་སྣ་ཚོགས་ཕྲིན་ལས་མཁན། ། བླ་མ་སྤྲུལ་པའི་སྐུ་ལ་གསོལ་བ་འདེབས། །འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། ། དལ་འབྱོར་སྐུ་ལ་རྒྱལ་བ་མ་ལུས་འདུས། ། ཚངས་པའི་གསུང་གིས་བཀའ་རྒྱུད་མཐའ་དག་སྟོན། །སྤྲོས་བྲལ་ཐུགས་ལ་མཁྱེན་བརྩེའི་ཡེ་ཤེས་རྒྱས། །ལེགས་འབྱུང་ཡོན་ཏན་འགྲོ་ལ་བུ་བཞིན་སྐྱོབ། ། རྩལ་མེད་ཕྲིན་ལས་ནམ་མཁའི་མཐའ་དང་བྲལ། ། བླ་མ་འགྲན་ཟླ་བྲལ་ལ་གསོལ་བ་འདེབས། ། འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། ། མཉམ་མེད་སྐུ་གསུམ་རྫོགས་ལ་གསོལ་བ་འདེབས། ། འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། །སྨྲ་བའི་འཛམ་གླིང་རྒྱན་ལ་གསོལ་བ་འདེབས། ། འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། ། མཚུངས་མེད་ཨུ་དུམ་འབར་ལ་གསོལ་བ་འདེབས། ། འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། ། སྐྱེ་མེད་དོན་དམ་རྟོགས་ལ་གསོལ་བ་འདེབས། ། འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། ། སྒྲིབ་མེད་མཁྱེན་གཉིས་ལྡན་ལ་གསོལ་བ་འདེབས། །འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། ། དངོས་གྲུབ་ཞུ་བ་ནི། བླ་མ་ཁྱེད་ནི་འཁོར་འདས་རང་དབང་སྒྱུར། ། བདག་སོགས་རྗེས་འབྲང་གསོལ་འདེབས་བུ་རྣམས་ལ། ། ནམ་མཁའི་མཐའ་དང་བྲལ་བའི་འགྲོ་དོན་སྩོལ། ། མཐོང་ཐོས་དྲན་རིག་གྲོལ་བའི་བྱིན་རླབས་སྩོལ། ། རྒྱུད་དྲུག་དོང་ནས་སྤྲུག་པའི་ཐུགས་རྗེ་སྩོལ། །འབྲལ་མེད་རྒྱུན་དུ་འགྲོགས་པའི་སྨོན་ལམ་སྩོལ། ། མཉམ་མེད་ཐུགས་རྗེས་རྒྱུན་དུ་བཟུང་དུ་གསོལ། ། བསྔོ་བ་ནི། འདི་སོགས་དུས་གསུམ་དགེ་བ་ཅི་བགྱིས་པ། ། དེ་ཉིད་འགྲོ་ཀུན་རྣམ་མཁྱེན་ཐོབ་ཕྱིར་བསྔོ། །སྨོནལམ་ནི། ཇི་སྲིད་རྫོགས་པའི་སངས་རྒྱས་མ་ཐོབ་བར། ། དེ་སྲིད་གནས་ངན་ལུས་སྤངས་དལ་འབྱོར་ཐོབ། ། བསླབ་གསུམ་རྒྱུད་ཁྲོལ་ས་ལམ་དུས་ཅིག་བསྒྲོད། ། རྫོགས་སངས་རྒྱས་ནས་མཁའ་མཉམ་དོན་བྱེད་ཤོག ། ཅེས་པ་གཡས་རུའི་དཀའ་ཐུབ་པ་འདུལ་བ་རྒྱལ་མཚན་གྱིས། མཚན་ལྡན་འགྲོ་མགོན་བློ་གྲོས་རྒྱལ་མཚན་གྱི་སྐུ་གདུང་མདུན་དུ་མོས་གུས་གདུང་བ་ཆེན་པོས་ཐོལ་ཤར་དུ་བརྩམས་པ་དགེའོ། །བཀྲ་ཤིས། །





ྋསྐྱབས་རྗེ་སྨན་རིའི་ཁྲི་འཛིན་རིན་པོ་ཆེ་མཆོག་གི་གསོལ་འདེབས།


			ཨེ་མ་ཧོ། རབ་འབྱམས་ཕྱོགས་བཅུའི་རྒྱལ་བ་སྲས་བཅས་ཀྱི། །མཁྱེན་བརྩེའི་ཡེ་ཤེས་ངོ་བོ་གཅིག་བསྡུས་པའི། །ཟབ་རྒྱས་གཤེན་བསྟན་སྤེལ་བའི་འཕྲིན་ལས་ཅན། །ལུང་རྟོགས་བསྟན་པའི་ཉི་མ་རྟག་འཆར་ཤོག ། །

			ྋསྐྱབས་རྗེ་སྨན་རིའི་ཡོངས་འཛིན་སློབ་དཔོན་རིན་པོ་ཆེ་མཆོག་གིས་ཕྱི་ལོ་༩༦ཟླ་༢ཚེས་༢༧ལ་བསྟོད་པའོ། །





སྐྱབས་རྗེ་སྨན་རིའི་ཡོངས་འཛིན་སློབ་དཔོན་རིན་པོ་ཆེ་མཆོག་གི་གསོལ་འདེབས།


			ཨེ་མ་ཧོ། བསླབ་གསུམ་བསྟན་པའི་བདག་ཉིད་འགྲོ་བའི་མགོན། །ཀུན་མཁྱེན་ཉི་དབང་རྣམ་རོལ་དགོངས་རྩལ་རྫོགས། །མདོ་སྡེ་སྔགས་ཀྱི་གནས་ལུགས་རྫོགས་པ་ཆེ། །བསྟན་པ་འཛིན་སྐྱོང་འཕྲིན་ལས་རྣམ་པར་དག ། ཡོངས་འཛིན་སྨྲ་བའི་དབང་པོར་གསོལ་བ་འདེབས། །

			ྋསྐྱབས་རྗེ་སྨན་རིའི་ཁྲི་འཛིན་རིན་པོ་ཆེ་མཆོག་གིས་ཕྱི་ལོ་༩༦ཟླ་༢ཚེས་༢༧ལ་བསྟོད་པའོ། །





༄༅། །བསང་གི་དག་གཙང་སྔོན་འགྲོའི་རིམ་པ་རྣམས་བཞུགས།


			༄༅། །སྣང་སྲིད་སྣོད་བཅུད་ཐམས་ཅད་ཀུན། །ཀུན་ཀྱང་རྒྱལ་བའི་དཀྱིལ་འཁོར་ལ། །དག་པར་མ་གྱུར་གང་ཡང་མེད། །དག་གྱུར་ལྷ་ལ་ཕྱག་འཚལ་ལོ། །འོན་ཀྱང་སེམས་ཅན་འཁྲུལ་དབང་གིས། །ལྷ་མིའི་སྤྱོད་ཚངས་མ་དག་ཅེས། །གཙང་མ་ཚན་གྱིས་དག་པར་བྱེད། །དེ་ཡང་དང་པོ་ཁྲུས་ཀྱིས་བཀྲུས་ལ་འདི་སྐད་དོ། །ཨཱོྃ་ཁྲོ་རྒྱལ་ཆེན་པོའི་སྐུ་མཆོག་གིས། །སྐྱོན་གྱི་གངས་རི་རྩེ་བཅོམས་ནས། །དག་ཅིང་གཙང་མར་བཤམས་པ་ཡི། །བག་ཆགས་སྒྲིབ་སེལ་ཚན་ཆབ་འདིས། །སྟེང་གི་ལྷ་ཡང་གཙང་བར་བྱ། །འོག་གི་ཀླུ་ཡང་གཙང་བར་བྱ། །བར་གྱི་གཉན་ཡང་གཙང་བར་བྱ། །གདན་ཁྲི་རྣམས་ཀྱང་གཙང་བར་བྱ། །ཆས་གོས་རྣམས་ཀྱང་གཙང་བར་བྱ། །ཡོ་བྱད་རྫས་རྣམས་ཀུན་ཀྱང་གཙང་གྱུར་ཅིག ། ཨཱོྃ་ཤུདྷོ་ཀུ་ཤུདྷོ་གཙང་ས་ལེ་སང་ངེ་ཡེ་སྭཧཱ། ཅེས་ཁྲུས་གསོལ། དེ་ནས་སྤོས་བསང་ནི། ཨཱོྃ་ཁྲོ་རྒྱལ་ཆེན་པོའི་སྐུ་མཆོག་གིས། །རི་རྒྱལ་རྩེ་ལ་ནགས་ཚལ་བཅུད། །དག་ཅིང་གཙང་མར་བཤམས་པ་ཡི། །དྲི་ཞིམ་ངད་ལྡན་ཡིད་འོང་སྤོས། །སྟེང་གི་ལྷ་ཡང་བསང་བར་བྱ། །འོག་གི་ཀླུ་ཡང་བསང་བར་བྱ། །བར་གྱི་གཉན་ཡང་བསང་བར་བྱ། །གདན་ཁྲི་རྣམས་ཀྱང་བསང་བར་བྱ། །ཆས་གོས་རྣམས་ཀྱང་བསང་བར་བྱ། །ཡོ་བྱད་རྫས་རྣམས་ཀུན་ཀྱང་བསང་གྱུར་ཅིག ། ཨཱོྃ་ཞིམ་ཞིམ་གྲམ་གྲམ་བུན་ནེ་ཐིམ་ཐིམ་ཡེ་སྭཧཱ། ཅེས་སྤོས་ཀྱིས་བསང་ངོ༌། །དེ་ནས་མཚམས་བཅད་པ་ནི། ཨཱོྃ་བདག་གི་ཏིང་འཛིན་སྟོབས་དང་ནི། །དེ་བཞིན་ཉིད་ཀྱི་སྟོབས་མཆོག་གི། །ཉུངས་ཀར་རྒྱལ་པོ་འདི་དག་ཀྱང༌། །ཁྲོ་བོའི་མཆོག་སྟེ་བགེགས་ལ་དཔའ། །གསེར་གྱི་མདོག་སྟེ་སྔགས་ཀྱི་མདའ། །འདི་དག་སྔགས་ཏེ་བྲིམས་པ་ཡིས། །གལ་ཏེ་གནོད་པའི་བགེགས་ཡོད་ན། །བགེགས་རྣམས་ཀུན་ཀྱང་ཞི་ཞིང་བརླག་པར་བྱའོ། །བསྭོ་ཨཱོྃ་ཉེ་ལོ་ཡོ་རུ་རུ་སྤུ་རུ་སྤུ་རུ་ཛ་ལ་ཛ་ལ་ཏི་སྟ་ཡ་མན་ཐོར་ཙེ་པྲ་མོ་ཧ། བདག་གཞན་གྱི་དགེ་བ་བཅུ་ལ་བར་དུ་གཅོད་ཅིང་མི་དགེ་བ་བཅུ་ཡི་སྡོང་གྲོགས་བྱེད་པའི་ཞི་བ་བསང་མཆོད་མེ་ཐབ་ལ་བར་དུ་གཅོད་པའི་བགེགས་རིགས་ལོག་པ་ཅན་རྣམས་མཚམས་ཆོད་ཅིགཅེས་ཉུངས་ཀར་བྲིམ་མོ། །དེ་ནས་མཁྱེན་པ་གསོལ་ཏེ། ཨཱོྃ་གཤེན་རབ་བླ་མ་མ་རིག་མུན་སེལ་སྒྲོན། །ཐུགས་རྗེའི་མངའ་བདག་ཡེ་ཤེས་འདུ་འབྲལ་མེད། །དཔོན་གསས་བླ་མ་བདག་ལ་དགོངས་སུ་གསོལ། །ཨ་ཨཱོྃ་ཧཱུྃ། སེམས་བསྐྱེད་པ་ནི། བདག་ནི་སྟོང་ཁམས་སྲིད་གསུམ་འཇིག་རྟེན་གྱི། །སྙན་གྲགས་འདི་སྤྱོད་འདི་སྒྲུབ་མ་ལགས་ཏེ། །རིག་པ་རྟུལ་ཤུགས་ཐུགས་རྗེ་ཚད་མེད་ཀྱིས། །ཀུན་ཏུ་བཟང་པོ་བླ་ན་མེད་པ་ཡིས། །བྱང་ཆུབ་མཆོག་སེམས་བདག་གིས་བསྐྱེད་པར་བགྱིས། །འདི་ནས་གཡུང་དྲུང་སྙིང་པོར་མཆིས་ཀྱི་བར། །འགྲོ་བའི་དོན་དུ་སེམས་མཆོག་བསྐྱེད་པར་བགྱིའོ། ཨ་ཨཱོྃ་ཧཱུྃ། དེ་ནས་སྐྱབས་སུ་འགྲོ་བ་ནི། གཤེན་རབ་བླ་མ་སྐུ་གསུམ་འབྱུང་གནས་དཔལ། །དུས་གསུམ་བདེར་གཤེགས་འགྲོ་བ་ཡོངས་ཀྱི་མགོན། །སྐུ་གཟུགས་ཞལ་སྐྱིན་སྐུ་གདུང་གསུང་རབ་རྟེན། །ཕྱོགས་བཅུའི་གཤེན་རབ་ཐར་ལམ་སྟོན་པའི་སྒྲོན། །གནས་བཞིར་ཕྱག་འཚལ་འགྲོ་ཀུན་སྐྱབས་སུ་མཆིའོ། །ཨ་ཨཱོྃ་ཧཱུྃ། དེ་ནས་སྡིག་པ་བཤགས་པ་ནི། ན་མོ་སྲིད་པ་ཆགས་ནས་དུས་འདིའི་བར་དུ་ནི། །སྐུ་དང་ཡེ་ཤེས་དམ་དང་ཚིག་མནོས་ནས། །དེ་ལྟར་མ་རྟོགས་ཉམས་སྒྲིབ་སྐྱོན་གྱི་གོས། །ཞི་ཁྲོ་རྫུ་འཕྲུལ་ལྷ་ཡི་དཀྱིལ་འཁོར་དུ། །ཉམས་དྲན་གནོང་འགྱོད་སེམས་དང་གདུང་ཚིག་གིས། །དམ་ཉམས་ཀུན་དང་དུས་དང་གནས་གཅིག་ཅིང༌། །ཉམས་དང་ཚོགས་འདྲེས་ཉམས་པ་སྐོང་ལ་སོགས། །ཉམས་ཀྱི་ཟས་ཟོས་ཉམས་ཀྱི་ཆུ་འཐུང་པ། །སྒྱུ་འཕྲུལ་ཞི་ཁྲོའི་ལྷ་ལ་མཐོལ་ལོ་བཤགས། །མཐོལ་བཤགས་ཕུལ་ནས་ཚངས་པ་སྩལ་དུ་གསོལ། །ཨ་ཨཱོྃ་ཧཱུྃ། ཞེས་བརྗོད་ལ། དེ་ནས་མེ་ལྷ་བསྐྱེད་པ་ནི། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། ཅེས་པས། ཨ་བདག་ཉིད་སྐུ་གསུང་ཐུགས་ཀྱི་མེ་ལྷ་རུ་གསལ་བའི་ཐུགས་ཀ་ནས། ཨ་ཡཾ་རཾ་མཾ་ཁཾ་བྲུཾ་དེ་རྣམས་མེ་ཐབ་ཀྱི་ཞབས་སུ་འཕྲོས་ཏེ། འོད་དུ་ཞུ་བ་ལས་ཕོ་བྲང་འབར་བ་མེ་ཡི་གཞལ་ཡས་ཁང༌། ཕྱི་ལྟར་ན་གཡུང་དྲུང་བཀོད་ལེགས་མཆོད་རྟེན་གྱི་དབྱིབས། ནང་ལྟར་ན་འབར་བ་མེ་ཡི་ཕོ་བྲང༌། ཉམས་དགའ་བ་ཡིད་དུ་འོང་བ། རྒྱ་ཆེ་ལ་དཔང་མཐོ་བ། དེའི་དབུས་སུ་མེ་ལྷ་རྒྱུན་གྱི་ལྷ་ཚོགས། ཤར་དུ་ཞི་བའི་ལྷ་ཚོགས། བྱང་དུ་རྒྱས་པའི་ལྷ་ཚོགས། ནུབ་ཏུ་དབང་གི་ལྷ་ཚོགས། ལྷོ་རུ་དྲག་པོའི་ལྷ་ཚོགས། དེའི་ཕྱི་རིམ་དུ་བོན་སྐྱོང་དཔལ་མགོན་ནོར་ལྷ་སྡེ་བརྒྱད་རིགས་དྲུག་དང་བཅས་པ་རྣམས་གྱིས་བསྐོར་བ། དེ་དག་གི་ཐུགས་ལས་འོད་ཟེར་ཡར་འཕྲོས་དབྱིངས་ནས་ཡེ་ཤེས་སེམས་དཔའ་སྤྱན་དྲངས། བསྐྱེད་པའི་ལྷ་ཚོགས་རྣམས་ལ་ཐིམ་པས། གཉིས་མེད་ལས་ཀྱི་སེམས་དཔའ་རུ་གྱུར་ནས་འགྲོ་དོན་རྒྱ་ལག་ཕྱད་པར་གྱུར། ཡང་བདག་གི་ཐུགས་ལས་རཾ་ཡཾ་མཾ་གསུམ་འཕྲོས་ནས་མཆོད་རྫས་དང་སྲེག་རྫས་རྣམས་ལ་ཕོག་སྟེ་འོད་དུ་ཞུ་བ་ལས། །ཕྱི་ལྟར་ན་གཟུགས་སྒྲ་དྲི་རོ་རེག་རྒྱན་བོན་གཏེར། ནང་ལྟར་ན་མཆོད་འབུལ་གྱི་ལྷ་མོ། གསང་བ་ལྟར་ན་རྟོག་མེད་ཡེ་ཤེས་ཀྱི་མཆོད་པ་རྒྱ་ཆེན་པོ་རུ་གྱུར་ནས། བསྐྱེད་པའི་ལྷ་ཚོགས་རྣམས་ལ་ཕུལ་བས། སྐུ་གསུང་ཐུགས་མཉེས་རབ་ཀྱི་མཆོག་དགྱེས་རབ་ཀྱི་ཕུལ་དམ་པ་དང་ལྡན་པར་གྱུར་ཅིགཅེས་མེ་ལྷ་རྒྱུན་གྱི་མངོན་རྟོགས་ཉུང་འདུས་འདི་ནི་གཤེན་གྱི་དྲང་སྲོང་ཤེས་རབ་རྒྱལ་མཚན་གྱིས་བཀྲ་ཤིས་སྨན་རིའི་ཁྲོད་དུ་སྦྱར་བའོ། །དེ་ནས་ཁ་སྐོང་ཏེ། ཨ་ཨཱོྃ་ཧཱུྃ། ལན་གསུམ་བརྗོད། རྨད་བྱུང་མཆོད་པའི་ལོངས་སྤྱོད། མི་ཟད་རྒྱུན་གྱི་བསང་མཆོད་འདི་འབུལ་བའི་གནས་སུ་གྱུར་པ་ནི། ཞིང་ཁམས་རྣམ་པར་དག་པའི་ཕོ་བྲང་ན། བོན་སྐུ་སྐྱེ་བ་མེད་པ། རྫོགས་སྐུ་མཚན་དང་ལྡན་པ། སྤྲུལ་སྐུ་འགྲོ་དོན་མཛད་པ། ཞི་བ་ལྷུན་གྱིས་གྲུབ་པ། རྒྱས་པ་མཐའ་རུ་ཕྱིན་པ། ཁྲོ་བོ་རྨད་དུ་བྱུང་བ། དྲག་པོ་དགྲ་བགེགས་སྒྲོལ་བ། ཕོ་ཉ་ལས་ལ་མྱུར་བ། མ་སྲིང་མཐུ་རྩལ་ཆེ་བ། སྐུ་གསུམ་རྫོགས་པའི་སངས་རྒྱས། དུས་གསུམ་གྱི་བདེ་བར་གཤེགས་པ། ས་བཅུའི་གཡུང་དྲུང་སེམས་དཔའ། བརྒྱུད་ལྡན་གྱི་བླ་མ་དམ་པ། གནས་གསུམ་མ་སྲིང་མཁའ་འགྲོ། རྟེན་གསུམ་མ་རིག་མུན་སེལ། སྲིད་གསུམ་ཕྱོགས་བཅུའི་གཤེན་རབ་འཁོར་དང་བཅས་པ་རྣམས་ལ་མི་ཟད་རྒྱུན་གྱི་བསང་མཆོད་འདི་ཕུལ་བས་ཐུགས་དམ་གཉན་པོ་རྒྱུད་ཡོངས་སུ་བསྐང་ངོ༌། །ཁྱད་པར་དུ་ཡུམ་ཆེན་མོ་ས་ཏྲིག་ཨེར་སངས་ལ་སོགས། རྣམ་དག་སྲས་ཡུམ་གྱི་ལྷ་ཚོགས། བདེར་གཤེགས་གཙོ་བཞི་ལ་སོགས། གཡུང་དྲུང་ཀློང་རྒྱས་ཀྱི་ལྷ་ཚོགས། སྐུ་གསུམ་མེ་ལྷ་ལ་སོགས། སྦྱིན་སྲེག་རྒྱུན་གྱི་ལྷ་ཚོགས། ཀུན་ཏུ་བཟང་པོ་ལ་སོགས། བདེར་གཤེགས་ཞི་བའི་ལྷ་ཚོགས། ཀུན་སྣང་ཁྱབ་པ་ལ་སོགས། ངོ་མཚར་རྒྱས་པའི་ལྷ་ཚོགས། གཙོ་མཆོག་མཁའ་འགྱིང་ལ་སོགས། བྱིན་རླབས་དབང་གི་ལྷ་ཚོགས། དབལ་གསས་རྔམ་པ་ལ་སོགས། མཐུ་སྟོབས་དྲག་པོའི་ལྷ་ཚོགས། འབྲུག་གསས་ཆེམ་པ་ལ་སོགས། སྒྲོལ་བྱེད་ཕུར་པའི་ལྷ་ཚོགས། མགོན་པོ་རྣམ་གསུམ་ལ་སོགས། གཙང་མ་ཞང་ཞུང་གི་ལྷ་ཚོགས། གསང་མཆོག་མཐར་ཐུག་ལ་སོགས། མ་རྒྱུད་མཁའ་འགྲོའི་ལྷ་ཚོགས། ཆེ་མཆོག་མཁའ་འགྱིང་ལ་སོགས། ཁྲག་འཐུང་རོལ་པའི་ལྷ་ཚོགས། གཡུང་འབྲང་ཕྱུག་མོ་ལ་སོགས། བདུད་རྩི་སྨན་གྱི་ལྷ་ཚོགས། རཀྵ་དབུ་འབུམ་ལ་སོགས། ཁྲོ་བོ་སྤྱི་འདུལ་གྱི་ལྷ་ཚོགས། སྟག་ལ་མེ་འབར་ལ་སོགས། སྤུ་གྲི་དམར་ནག་གི་ལྷ་ཚོགས། འཆི་མེད་གཙུག་ཕུད་ལ་སོགས། གཡུང་དྲུང་ཚེ་ཡི་ལྷ་ཚོགས། ཁོད་སྤུང་དྲན་པ་ལ་སོགས། དཔོན་གསས་རིག་འཛིན་གྱི་ལྷ་ཚོགས། སྐལ་པ་བཟང་མོ་ལ་སོགས། མ་སྲིང་མཁའ་འགྲོའི་ལྷ་ཚོགས། ཚེ་དབང་རིག་འཛིན་ལ་སོགས། དཔའ་བོ་ཕོ་རྒྱུད་ཀྱི་ལྷ་ཚོགས། ཐུགས་རྗེ་ཀུན་སྒྲོལ་ལ་སོགས། དཔའ་མོ་རྒོད་ལྕམ་གྱི་ལྷ་ཚོགས། སྲིད་པའི་རྒྱལ་མོ་ལ་སོགས། བཀའ་སྲུང་བོན་སྐྱོང་གི་ལྷ་ཚོགས། མཁྱེན་བརྩེ་སྟོབས་དང་ལྡན་པ། འགྲོ་འདུལ་ཐབས་ལ་མཁས་པ། གཙོ་འཁོར་སྤྲུལ་པ་ཡང་སྤྲུལ་དང་བཅས་པ་རྣམས་ལ་མི་ཟད་རྒྱུན་གྱི་བསང་མཆོད་འདི་ཕུལ་བས་ཐུགས་དམ་གཉན་པོ་རྒྱུད་ཡོངས་སུ་བསྐང་ངོ༌། །གཞན་ཡང་གཡུང་དྲུང་བོན་གྱི་བསྟན་པ་སྲུང་བར་ཞལ་གྱིས་བཞེས་པའི། མ་མཆོག་སྲིད་པའི་རྒྱལ་མོ། དམ་ཅན་གནམ་ཕྱི་མཆེད་གསུམ། སྲིད་པའི་རྒྱལ་མོ་སྡེ་དྲུགབཀའ་ཡི་བྱ་ར་མ་གསུམ། དྲེའུ་དམར་ནག་གི་ལྷ་ཚོགས། དམ་ཅན་ཡུམ་སྲས་སྡེ་ལྔ༌། མ་སྒྲ་བླའི་རྒྱལ་མོ་སྟག་རི་རོང༌། བྱང་སྨན་རྒྱལ་མོ་ཀུ་མ་ར། གསང་ཡུམ་ཀླུ་མོ་འོད་འབར་མ་ལ་སོགས་དམ་ཅན་མོ་རྒྱུད་སྲུང་མའི་སྡེ་ཚོགས་རྣམས་ལ་མི་ཟད་རྒྱུན་གྱི་བསང་མཆོད་འདི་ཕུལ་བས་ཐུགས་དམ་གཉན་པོ་རྒྱུད་ཡོངས་སུ་བསྐང་ངོ༌། །གཞན་ཡང་མི་བདུད་འབྱམས་པ་ཁྲག་མགོ། །བདུད་བཙན་དྲ་བ་དམར་ནག་གི་སྡེ་ཚོགས། བཙན་རྒོད་ཧུར་པ་གསོད་རྐྱེན། བྲག་བཙན་ཨ་བསེ་རྒྱལ་བ། བསྟན་སྲུང་རྨ་གཉན་པོམ་ར། དམག་དཔོན་རྒྱལ་པོ་ཡང་ནེ་ཝེར། གནོད་སྦྱིན་ནོར་བདག་ཀུ་བཱཻ་ར། རྒྱལ་པོ་ཆེན་པོ་ཉི་པང་སད། གྲོགས་མཆོག་ཆེན་པོ་རྒྱལ་བ་འབར། རྒྱལ་པོ་ཆེན་པོ་ཤེལ་ཁྲབ་ཅན། རྒྱལ་ཆེན་ནོར་ལྷ་གྲགས་སེང་ལ་སོགས་དམ་ཅན་ཕོ་རྒྱུད་སྲུང་མའི་སྡེ་ཚོགས་རྣམས་ལ་མི་ཟད་རྒྱུན་གྱི་བསང་མཆོད་འདི་ཕུལ་བས་ཐུགས་དམ་གཉན་པོ་རྒྱུད་ཡོངས་སུ་བསྐང་ངོ༌། །གཞན་ཡང་འཇིག་རྟེན་གྱི་དཔལ་མགོན་བདུན་ཅུ་རྩ་གཉིས། བཀའ་ཡི་ལྷ་མ་སྲིན་སྡེ་བརྒྱད། བོད་ཀྱི་མགུར་ལྷ་བཅུ་གསུམ། འཇིག་རྟེན་གྱི་བརྟན་མ་བཅུ་གཉིས། རྨ་རིགས་སུམ་བརྒྱ་དྲུག་ཅུ། སྨན་ཕྲན་དགུ་ཁྲི་དགུ་འབུམ། ཡུལ་རི་འདི་ཡི་གཞི་བདགདབེན་རི་འདི་ཡི་སྲུང་མ་རྣམས་ལ་མི་ཟད་རྒྱུན་གྱི་བསང་མཆོད་འདི་ཕུལ་བས་ཐུགས་དམ་གཉན་པོ་རྒྱུད་ཡོངས་སུ་བསྐངས་ནས་ལས་སྤྱོད་དཀར་པོ་དགེ་བའི་སྡོང་གྲོགས་རྒྱ་ཆེན་པོ་མཛད་དུ་གསོལ་ལོ། །གཞན་ཡང་ཁམས་གསུམ་གྱི་སྐྱེ་བ་གནས་བཞི། ལམ་རྒྱུད་ལྔ་འགྲོ་བ་རིགས་དྲུག་བརྟེན་མེད་ཡིད་འཕྱོ་བའི་གནས་སུ་བདུད་རྩི་ཆར་བཞིན་དུ་འབེབས་པར་གྱུར་ཅིགདེ་ལྟར་སྲི་ཞུའི་མགྲོན་དང༌། ཡོན་ཏན་གྱི་མགྲོན་དང༌། ལན་ཆགས་ཀྱི་མགྲོན་དང༌། སྙིང་རྗེའི་མགྲོན་རྣམས་ལ་བླ་མེད་མཆོད་སྤྲིན་རྒྱ་ཆེན་པོ་འདི་ཕུལ་བས། རྒྱལ་བ་རྣམས་མཆོད་པས་མཉེས་པར་གྱུར་ཅིགདམ་ཅན་ཐུགས་དམ་བསྐང་བར་གྱུར་ཅིགལྷ་སྲིན་གདུག་རྩུབ་ཞི་བར་གྱུར་ཅིགརིགས་དྲུག་སྦྱིན་པས་ཚིམས་པར་གྱུར་ཅིགདེ་ལྟར་གྱུར་ནས་ཀྱང༌། འཕྲིན་ལས་དམ་པ་གསོལ་བ་ནི། སྒྲུབ་གཤེན་བདག་ཅག་འཁོར་དང་བཅས་པ་རྣམས་ལ། འཕྲལ་རྐྱེན་བར་ཆད་ཞི་བ་དང༌། མཐུན་རྐྱེན་ཕུན་སུམ་འཚོགས་པ་དང༌། བསམ་དོན་སྨོན་ལམ་འགྲུབ་པ་དང༌། སྡང་དགྲ་གནོད་བགེགས་བརླག་པ་དང༌། སངས་རྒྱས་ཀྱི་བསྟན་པ་དར་བ་དང༌། སེམས་ཅན་ཐམས་ཅད་ལ་བདེ་སྐྱིད་ཕུན་སུམ་འཚོགས་པར་མཛད་དུ་གསོལ་ལོ། །གཞན་ཡང་ཡས་ཀྱི་བདུད་གཡོས་པ་དང༌། མས་ནས་སྲི་ལངས་བ་དང༌། བྱེ་བོ་བཙན་འགྲོལ་བ། ཐད་ནས་དམུ་གཡོས་པ་ལ་སོགས་མི་མཐུན་པའི་ཕྱོགས་རྣམས་ཐམས་ཅད་མཁའ་ལ་ཟློག་པར་མཛད་དུ་གསོལ། དབྱིངས་སུ་ཞི་བར་མཛད་དུ་གསོལ། ཀློང་དུ་མཉམ་པར་མཛད་དུ་གསོལ། གལ་ཏེ་ཞི་ཞིང་མཉམ་པར་མ་གྱུར་ན། རྟེན་ལ་འགུགས་པ་དང༌། ཤུགས་ཀྱིས་བསྒྲལ་བ་དང༌། སྟོབས་ཀྱིས་མནན་པ་དང༌། དབྱིངས་སུ་གཟིར་བར་མཛད་དུ་གསོལ་ལོ། །ཞེས་པ་འདི་ནི་དམ་ཉམས་ལོག་ལྟ་བསྒྲལ་བའི་ཕྱིར་དུ་གཤེན་གྱི་དྲང་སྲོང་ཤེས་རབ་རྒྱལ་མཚན་གྱིས་དཔལ་གཤེན་བསྟན་བཀྲ་ཤིས་སྨན་རིའི་ཁྲོད་དུ་སྦྱར་བའོ། །





༄༅། །ཐུགས་དམ་རྒྱུད་བསྐུལ་བཞུགས།


			༄༅། །མན་ངག་བྱིན་རླབས་དངོས་གྲུབ་ཀུན་འབྱུང་བའི། བླ་མ་ཡི་དམ་མཁའ་འགྲོའི་ཚོགས་རྣམས་ལ། སྒོ་གསུམ་གུས་པས་འདུད་དེ་ཕྱག་འཚལ་ལོ། །དཔོན་གསས་རིག་འཛིན་བརྒྱུད་པ་དང་བཅས་པ་རྣམས། ཐུགས་དམ་གྱི་རྒྱུད་བསྐུལ་ཞིང་ཚོགས་ཀྱི་བསྐང་བ་ནི། དངོས་འབྱོར་ཡིད་སྤྲུལ་གྱི་མཆོད་པ་བཤམས་ལ། ལྟ་སྒོམ་གསལ་གདབ་གདུང་བའི་དབྱངས་ཀྱིས་འདི་སྐད་དོ། །ན་མོ་སྔོན་དང་སྔོན་གྱི་དུས་ཙམ་ན། །འཕྲུལ་གཤེན་སྣང་ལྡན་བཟང་བཟའ་རིང་བཙུན་དང༌། །འཆི་མེད་གཙུག་ཕུད་གསང་བ་འདུས་པ་ཡིས། །གཡུ་ལུང་ཤེལ་གྱི་བྲག་ཕུག་ཏུ། །ཞི་བ་བསང་གི་ཕུད་བཤམས་ནས། །བདེར་གཤེགས་ཞི་ཁྲོའི་ལྷ་ཚོགས་དང༌། །རིག་འཛིན་མཁའ་འགྲོ་བོན་སྐྱོང་ཚོགས། །ཐུགས་དམ་ཅི་ལྟར་བསྐངས་བ་བཞིན། །དོ་ནུབ་གནས་འདིར་ཐུགས་དམ་བསྐང༌། །མ་འདའ་བཅོལ་བའི་ཕྲིན་ལས་མཛོད། །སྐུ་གསུང་ཐུགས་ཀྱི་དངོས་གྲུབ་སྩོལ། །གཤེན་དེའི་ཐུགས་དམ་རྒྱུད་འཛིན་པ། །སྟག་ལ་མེ་འབར་ཡོངས་སུ་དག་པ་དང༌། །མི་ལུས་བསམ་ལེགས་ཡེ་ཤེས་སྙིང་པོ་དང༌། །སྣང་བ་མདོག་ཅན་མུ་ཁྲི་བཙན་པོ་དང༌། །ཧ་ར་ཅི་པར་སྟག་ཝེར་ལི་ཝེར་དང༌། །ཨ་ནུ་ཕྲག་ཐག་སད་ནེ་གའུ་དང༌། །ཐ་མི་ཐད་གེ་ཤད་པུ་ར་ཁུག་དང༌། །ཟིང་པ་མཐུ་ཆེན་སྤེ་བོན་ཐོག་འཕྲུལ་དང༌། །སྤེ་བོན་ཐོག་རྩེ་སྟོང་རྒྱུང་མཐུ་ཆེན་དང༌། །རྔམ་པ་ལྕེ་རིང་ཤ་རི་དབུ་ཆེན་དང༌། །གྱིམ་ཙ་རྨ་ཆུང་ལྕེ་ཚ་མཁར་བུ་དང༌། །ཧྲིས་པ་གྱེར་མེད་དམུ་ཚ་གྱེར་མེད་དང༌། །ཁོད་སྤུངས་དྲན་པ་ནམ་མཁའ་ཡིས། །རང་རང་བཞུགས་པའི་བསྒྲུབ་གནས་སུ། །ཞི་བ་བསང་གི་ཕུད་བཤམས་ནས། །བདེར་གཤེགས་ཞི་ཁྲོའི་ལྷ་ཚོགས་དང༌། །རིག་འཛིན་མཁའ་འགྲོ་བོན་སྐྱོང་ཚོགས། །ཐུགས་དམ་ཅི་ལྟར་བསྐངས་བ་བཞིན། །དོ་ནུབ་གནས་འདིར་ཐུགས་དམ་བསྐང༌། །མ་བདའ་བཅོལ་བའི་ཕྲིན་ལས་མཛོད། །སྐུ་གསུང་ཐུགས་ཀྱི་དངོས་གྲུབ་སྩོལ། །གཤེན་དེ་ཡི་ཐུགས་དམ་རྒྱུད་འཛིན་པ། །གཤེན་གྱེར་རྨ་དབྱིལ་བྲུ་ཞུ་སྤ་རྨེའུ་དང༌། བྲུ་ཆེན་ཡབ་སྲས་བྲུ་རྗེ་ཁུ་དབོན་དང༌། །མེ་གཉོས་རྣམ་གཉིས་འགྲོ་མགོན་ཁུ་དབོན་དང༌། །འདུལ་བ་རྒྱལ་བ་ནམ་འོད་བསོད་རྒྱལ་དང༌། །བསོད་བློ་ནམས་བསོད་ཚེ་དབང་ནམ་རིན་དང༌། །རྣམ་རྒྱལ་ཀ་ར་མཁས་གྲུབ་རིན་བློ་དང༌། །ཤེས་རབ་རྒྱལ་མཚན་རིན་ཆེན་རྒྱལ་མཚན་དང༌། །ནམ་མཁའ་ཡེ་ཤེས་ཀུན་བཟང་རྒྱལ་མཚན་དང༌། །རིན་ཆེན་རྒྱལ་མཚན་ཚུལ་ཁྲིམས་རྒྱལ་མཚན་དང༌། །བསོད་ནམས་ཡེ་ཤེས་བསོད་ནམས་གཡུང་དྲུང་དང༌། །ཤེ་ཙུ་དྲུང་མུ་ཤེས་རབ་འོད་ཟེར་དང༌། །གཡུང་དྲུང་རྒྱལ་མཚན་ཤེས་རབ་བློ་གྲོས་དང༌། །ཤེས་རབ་འོད་ཟེར་གཙུག་ཕུད་འོད་ཟེར་དང༌། །གཡུང་དྲུང་ཚུལ་ཁྲིམས་རིན་ཆེན་འོད་ཟེར་དང༌། །རིན་ཆེན་ལྷུན་གྲུབ་ཤེས་རབ་བསྟན་འཛིན་དང༌། །ཤེས་རབ་དབང་རྒྱལ་གཡུང་དྲུང་དབང་རྒྱལ་དང༌། །ཕུན་ཚོགས་རྣམ་རྒྱལ་བསོད་ནམས་བློ་གྲོས་དང༌། །ཉི་མ་བསྟན་འཛིན་ཟླ་བ་རྒྱལ་མཚན་དང༌། །བསོད་ནམས་ཕུན་ཚོགས་ཤེས་རབ་གཡུང་དྲུང་དང༌། །སངས་རྒྱས་བསྟན་འཛིན་བསྟན་འཛིན་ཚུལ་ཁྲིམས་དང༌། །ཕུན་ཚོགས་བློ་གྲོས་རྒྱལ་བ་བློ་གྲོས་དང༌། །བསྟན་པ་བློ་གྲོས་ཉི་མ་དབང་རྒྱལ་སོགས། །རྩ་བའི་བླ་མའི་རྗེས་འཇུག་གཤེན་རྣམས་ཀྱིས། །རང་རང་བཞུགས་པའི་སྒྲུབ་གནས་སུ། །ཞི་བ་བསང་གི་ཕུད་བཤམས་ནས། །བདེར་གཤེགས་ཞི་ཁྲོའི་ལྷ་ཚོགས་དང༌། །རིག་འཛིན་མཁའ་འགྲོ་བོན་སྐྱོང་ཚོགས། །ཐུགས་དམ་ཅི་ལྟར་བསྐངས་བ་བཞིན། །དོ་ནུབ་གནས་འདིར་ཐུགས་དམ་བསྐང༌། །མ་འདའ་བཅོལ་བའི་ཕྲིན་ལས་མཛོད། །སྐུ་གསུང་ཐུགས་ཀྱི་དངོས་གྲུབ་སྩོལ། །དེ་ནས་ཁྱད་པར་བསྐང་བ་ནི། ཨཱོྃ་བདེར་གཤེགས་ཞི་བའི་ལྷ་ཚོགས་ཐུགས་དམ་བསྐང༌། །རྒྱས་པའི་ལྷ་ཚོགས་ཐུགས་དམ་བསྐང༌། །དབང་གི་ལྷ་ཚོགས་ཐུགས་དམ་བསྐང༌། །དྲག་པོའི་ལྷ་ཚོགས་ཐུགས་དམ་བསྐང༌། །ཡེ་ཤེས་ཁྲོ་ཚོགས་ཐུགས་དམ་བསྐང༌། །དབལ་མོའི་མ་ཚོགས་ཐུགས་དམ་བསྐང༌། །གྱད་དམག་རྒྱལ་ཆེན་ཐུགས་དམ་བསྐང༌། །གཏེར་བདག་བོན་སྐྱོང་ཐུགས་དམ་བསྐང༌། །ཕོ་ཉ་ལས་མཁན་ཐུགས་དམ་བསྐང༌། །འཇིག་རྟེན་སྨན་བཙུན་ཐུགས་དམ་བསྐང༌། །ལྷ་སྲིན་སྡེ་བརྒྱད་ཐུགས་དམ་བསྐང༌། །ཡུལ་ས་གཞི་བདག་ཐུགས་དམ་བསྐང༌། །འགྲོ་བ་རིགས་དྲུག་ཐུགས་དམ་བསྐང༌། །ནམ་མཁའ་ལྷབ་ལྷུབ་རྒྱན་གྱིད་ཐུགས་དམ་བསྐང༌། །བར་སྣང་སྙན་པ་སྒྲ་ཡི་ཐུགས་དམ་བསྐང༌། །ས་གཞི་ཞི་བ་བསང་གི་ཐུགས་དམ་བསྐང༌། །ཐུགས་དམ་བསྐངས་པའི་བྱིན་རླབས་ཀྱིས། །བདག་ཅག་གཤེན་གྲོགས་མཆེད་ལྕམ་གྱི། །རྐྱེན་དང་བར་ཆད་ཞི་བར་མཛོད། །མཆོག་དང་ཐུན་མོང་དངོས་གྲུབ་སྩོལ། །ཅེས་པའི་ཚུལ་འདི་ནི་གཤེན་གྱི་དྲང་སྲོང་ཤེས་རབ་རྒྱལ་མཚན་གྱིས་མཁར་སྣ་དཔལ་གྱི་མགོན་དུ་སྦྱར་པ་དགེ་ལེགས་འཕེལ། བསང་གི་སྔོན་འགྲོ་ཞེས་བྱ་བ་རྫོགས་སོ། །དགེའོ། །





༄༅། །མཁྱེན་གསོལ་རྣམ་དག་ཆུ་རྒྱུན་ཞེས་བྱ་བ་བཞུགས།


			༄༅། །བླ་མ་ཡི་དམ་མཁའ་འགྲོ་གསུམ་ལ་ཕྱག་འཚལ་ལོ། །ཉམས་ཆག་བསྐང་བའི་ཚུལ་ལ། ཕྱི་ནང་གསང་བའི་མཆོད་རྫས་ཅི་འབྱོར་བཤམས་ཤིང༌། ཐ་མའང་མེ་མཆོད་ལ་སོགས་ལ་བརྟེན་ནས། བླ་མ་ཡི་དམ་འཁོར་དང་བཅས་པ་རྣམས། དམིགས་མེད་གནས་སུ་གསལ་བར་བསྐྱེད་ཅིང་བསྟིམ་ལ། རང་ཉིད་ཡི་དམ་དུ་གསལ་བས་མཆོད་རྫས་བྱིན་གྱིས་བརླབས་ཤིང༌། རྔ་གཤང་གི་སྒྲ་ཕྱུང༌། ཉམས་རྟོགས་ཀྱི་ངར་འདོན། དྭངས་བའི་སེམས་བསྐྱེད་ལ། གདུང་བའི་དབྱངས་ཀྱིས་འདི་སྐད་དོ། །བསྭོ་ཁྱབ་གདལ་བདེ་ཆེན་གཞལ་ཡས་ནས། །དཔོན་གསས་རིག་འཛིན་དགོངས་སུ་གསོལ། །མཁའ་དབྱིངས་ཡོངས་རྫོགས་གསས་མཁར་ནས། །ཕྱི་ནང་ལྷ་ཚོགས་དགོངས་སུ་གསོལ། །མཁའ་སྤྱོད་ཉམས་དགའི་ཕོ་བྲང་ནས། །མ་སྲིང་མཁའ་འགྲོ་དགོངས་སུ་གསོལ། །འདས་དང་མ་འདས་སོ་མཚམས་ནས། །བོན་སྐྱོང་དཔལ་མགོན་དགོངས་སུ་གསོལ། །མ་རུང་དྲེགས་པའི་གནས་མཆོག་ནས། །སྡེ་བརྒྱད་ཡུལ་ས་དགོངས་སུ་གསོལ། །ཁམས་གསུམ་འཁོར་བའི་ཞིང་ཁམས་ནས། །རིགས་དྲུག་སེམས་ཅན་དགོངས་སུ་གསོལ། །དགོངས་ཤིག་དམ་ལྡན་གཤེན་ལ་དགོངས། གཟིགས་ཤིག་ལོངས་སྤྱོད་རྒྱན་ལ་གཟིགས། གསོན་ཞིག་བདེན་པའི་ཚིག་ལ་གསོན། །བཞེས་ཤིག་མཆོད་རྫས་ལོངས་སྤྱོད་བཞེས། །སྐོངས་ཤིག་ཉམས་ཆག་འགལ་འཁྲུལ་སྐོངས། །སྦྱོངས་ཤིག་ལས་ཉོན་སྡིག་སྒྲིབ་སྦྱོངས། །སྲུངས་ཤིག་བསྟན་པ་གཉེན་པོ་སྲུངས། །ཟློག་ཅིག་མི་མཐུན་བར་ཆད་ཟློག ། སྒྲོལ་ཞིག་ལོག་འདྲེན་དགྲ་བགེགས་སྒྲོལ། །མཛོད་ཅིག་བཅོལ་བའི་ཕྲིན་ལས་མཛོད། །བསྭོ་མཁའ་དབྱིངས་ཡོངས་རྫོགས་ཕོ་བྲང་ནས། །དཔོན་གསས་རིག་འཛིན་བརྒྱུད་པའི་ཚོགས། །ཕྱི་ནང་ལྷ་ཚོགས་གཙོ་འཁོར་བཅས། །སྐྱེ་མེད་དབྱིངས་ནས་མི་གཡོ་ཡང༌། །འགག་མེད་རོལ་པའི་སྐུར་བཞེངས་ལ། བསྒྲུབ་གནས་གསང་བའི་ཕོ་བྲང་འདིར། །ཐུགས་དམ་བསྐང་ཕྱིར་སྤྱན་འདྲེན་གྱིས། །སེམས་ཅན་དོན་ཕྱིར་གཤེགས་སུ་གསོལ། །གཉིས་མེད་དོན་གྱིས་བརྟན་པར་བཞུགས། །སྒོ་གསུམ་དྭངས་བས་གུས་ཕྱག་འཚལ། །ལས་ཉོན་སྡིག་སྒྲིབ་སོ་སོར་བཤགས། །བྱང་དག་ཚངས་པའི་དངོས་གྲུབ་སྩོལ། བསྭོ་བསྐང་ངོ་ལྷ་སྲུང་ཐུགས་དམ་བསྐང༌། །བསྐང་བའི་དམ་རྫས་སྣ་ཚོགས་འདིས། །ཚུལ་ཁྲིམས་ས་གཞི་ཝངས་སེ་ཝང༌། །ཏིང་འཛིན་རི་བོ་ཟངས་སེ་ཟང༌། །ཤེས་རབ་དཔག་བསམ་ལྡེམས་སེ་ལྡེམ། ཐོས་པའི་རྒྱ་མཚོ་མེ་རེ་རེ། །བསམ་པའི་རྦ་རླབས་ཀྱི་ལི་ལི། །སྒོམ་རྟོགས་ནོར་བུ་སྤུངས་སེ་སྤུང༌། །འཆད་པའི་འབྲུག་སྒྲ་ལྡི་རི་རི། །རྩོམ་པའི་གཡུ་བུན་ཐུ་ལུ་ལུ། །རྩོད་པའི་ཐོག་སྒྲ་ཆེམས་སེ་ཆེམ། །བསྐྱེད་པའི་སྐར་ཚོགས་ཁྲ་ལ་ལ། །རྫོགས་པའི་འཇའ་འོད་ལམས་སེ་ལམ། །ཟུང་འཇུག་ཉི་ཟླ་ལྷགས་སེ་ལྷག ། བསྙེན་པའི་སྤྲིན་དཔུང་འཐིབས་སེ་ཐིབ། །བསྒྲུབ་པའི་ཆར་ཆེན་སིབས་སེ་སིབ། །ལས་སྦྱོར་གློག་དམར་འཁྱུགས་སེ་འཁྱུགས། །ལྟ་བའི་ཞུ་མར་ཡ་ལ་ལ། སྤྱོད་པའི་སྒྲ་སྙན་ཁྲོ་ལོ་ལོ། །སྒོམ་པའི་དྲི་བསྲུང་ཆི་ལི་ལི། །དམ་ཚིག་ཡོན་ཆབ་འཁྱིལ་ཏེ་འཁྱིལ། །འཕྲིན་ལས་འཕན་དར་ལྷུབས་སེ་ལྷུབ། །གསལ་བའི་མེ་ཏོག་ཝལ་ཏེ་ཝལ། །བདེ་བའི་གར་སྟབས་ལོགས་སེ་ལོགས། །མི་རྟོག་གཏེར་ཆེན་ལྷུབས་སེ་ལྷུབ། །དུག་ལྔའི་དབལ་གཏོར་ཟངས་སེ་ཟང༌། །གཏི་མུག་ཤ་རི་ལིངས་སེ་ལིང༌། །འདོད་ཆགས་ཁྲག་མཚོ་ཀྱི་ལི་ལི། །ཞེ་སྡང་རུས་བྲག་ཧྲངས་སེ་ཧྲང༌། །གསལ་སྟོང་སྨན་མཆོད་མེ་རེ་རེ། །གྲགས་སྟོང་འཛབ་དབྱངས་འུ་རུ་རུ། །རིག་སྟོང་ཚོགས་ཆེན་སྤུངས་སེ་སྤུངས། །བདེ་སྟོང་སྦྱོར་བ་ཕྱོད་དེ་ཕྱོད། །སྣང་སྟོང་སྒྲོལ་བ་ཤིགས་སེ་ཤིག ། སྐྱེ་མེད་ལྷ་མོ་དུན་ནེ་དུན། །འགག་མེད་ལྷ་སྲས་ཁྲིགས་སེ་ཁྲིག ། འདི་ལྟར་བླ་མེད་མཆོད་སྤྲིན་འདིས། །དཔོན་གསས་རིག་འཛིན་ཐུགས་དམ་བསྐང༌། །ཕྱི་ནང་ལྷ་ཚོགས་ཐུགས་དམ་བསྐང༌། །བོན་སྐྱོང་དཔལ་མགོན་ཐུགས་དམ་བསྐང༌། །ལྷ་སྲིན་སྡེ་བརྒྱད་ཐུགས་དམ་བསྐང༌། །ཡུལ་ས་ལྕམ་དྲལ་ཐུགས་དམ་བསྐང༌། །འགྲོ་བ་རིགས་དྲུག་ཐུགས་དམ་བསྐང༌། །བསྐངས་བའི་འབྲས་བུ་མཆིས་པར་མཛོད། །དམ་བསྐང་དངོས་གྲུབ་བདག་ལ་གསོལ། །བསྭོ་བསྐང་ངོ་ཐུགས་དམ་གཉེན་པོ་བསྐངས། །སྐུ་གསུམ་སངས་རྒྱས་ངོ་བོ་ཉིད། །བརྒྱུད་ལྡན་བླ་མའི་ཐུགས་དམ་བསྐང༌། བསྟན་པ་མི་ནུབ་སྲོག་ཤིང་འཛིན། །འདུལ་རྒྱུད་མཁན་སློབ་ཐུགས་དམ་བསྐང༌། །ཡོན་ཏན་ཀུན་བསྐྱེད་ལུང་རིགས་སྟོན། ཕྱི་རྒྱུད་བླ་མའི་ཐུགས་དམ་བསྐང༌། །གསང་བའི་སྔགས་འཛིན་དབང་བཞིའི་བདགནང་རྒྱུད་བླ་མའི་ཐུགས་དམ་བསྐང༌། །ཟབ་མོའི་དོན་རྟོགས་གནས་ལུགས་སྟོན། །གསང་རྒྱུད་བླ་མའི་ཐུགས་དམ་བསྐང༌། །ཟབ་དོན་སྟོན་པའི་བཀའ་དྲིན་ཅན། །བཀའ་རྒྱུད་བླ་མའི་ཐུགས་དམ་བསྐང༌། །ཉམས་རྟོགས་བསྐྱེད་པའི་ཐུགས་རྗེ་ཅན། །དགོངས་རྒྱུད་བླ་མའི་ཐུགས་དམ་བསྐང༌། །བར་ཆད་སེལ་མཛད་བྱིན་རླབས་ཅན། །སྒྲུབ་རྒྱུད་བླ་མའི་ཐུགས་དམ་བསྐང་། །རྒྱུད་ལུང་མན་ངག་སྟོན་པའི་དཔལ། །དྲིན་ཅན་བླ་མའི་ཐུགས་དམ་བསྐང༌། །མན་ངག་བྱིན་རླབས་འབྱུང་བའི་གནས། །རྩ་བའི་བླ་མའི་ཐུགས་དམ་བསྐང༌། །དཔོན་གསས་རིག་འཛིན་ཐུགས་རྗེ་ཅན། །ཐུགས་རྗེའི་སྤྲིན་དཔུང་མཁའ་ལ་གཏིབས། །བྱིན་རླབས་ཆར་ཆེན་བདག་ལ་ཕོབས། །དོན་གཉིས་མཐར་ཕྱིན་དངོས་གྲུབ་སྩོལ། །གཞན་ཡང་ཐུགས་དམ་བསྐང་བ་ནི། །ཕྱི་ནང་ལྷ་ཚོགས་ཐུགས་དམ་བསྐང༌། །ས་ཏྲིག་ཨེར་སངས་ལ་སོགས་ཏེ། །ཀློང་ཡངས་ལྷ་ཚོགས་ཐུགས་དམ་བསྐང༌། །བདེར་གཤེགས་གཙོ་བཞི་ལ་སོགས་ཏེ། །ཀློང་རྒྱས་ལྷ་ཚོགས་ཐུགས་དམ་བསྐང༌། །སྐུ་གསུམ་མེ་ལྷ་ལ་སོགས་ཏེ། །རྒྱུན་གྱི་ལྷ་ཚོགས་ཐུགས་དམ་བསྐང༌། །ཀུན་ཏུ་བཟང་པོ་ལ་སོགས་ཏེ། །ཞི་བའི་ལྷ་ཚོགས་ཐུགས་དམ་བསྐང༌། །ཀུན་སྣང་ཁྱབ་པ་ལ་སོགས་ཏེ། །རྒྱས་པའི་ལྷ་ཚོགས་ཐུགས་དམ་བསྐང༌། །གཙོ་མཆོག་མཁའ་འགྱིང་ལ་སོགས་ཏེ། །དབང་གི་ལྷ་ཚོགས་ཐུགས་དམ་བསྐང༌། །དབལ་གསས་རྔམ་པ་ལ་སོགས་ཏེ། །དྲག་པོའི་ལྷ་ཚོགས་ཐུགས་དམ་བསྐང༌། །འབྲུག་གསས་ཆེམ་པ་ལ་སོགས་ཏེ། །དབལ་ཕུར་ལྷ་ཚོགས་ཐུགས་དམ་བསྐང༌། །མགོན་པོ་རྣམ་གསུམ་ལ་སོགས་ཏེ། །གེ་ཁོད་ལྷ་ཚོགས་ཐུགས་དམ་བསྐང༌། །གསང་མཆོག་མཐར་ཐུག་ལ་སོགས་ཏེ། །མ་རྒྱུད་ལྷ་ཚོགས་ཐུགས་དམ་བསྐང༌། །ཆེ་མཆོག་མཁའ་འགྱིང་ལ་སོགས་ཏེ། རོལ་པའི་ལྷ་ཚོགས་ཐུགས་དམ་བསྐང༌། །གཡུ་འབྲང་ཕྱུག་མོ་ལ་སོགས་ཏེ། །བདུད་རྩིའི་ལྷ་ཚོགས་ཐུགས་དམ་བསྐང༌། །རཀྴ་དབུ་འབུམ་ལ་སོགས་ཏེ། །སྤྱི་འདུལ་ལྷ་ཚོགས་ཐུགས་དམ་བསྐང༌། །སྟག་ལ་མེ་འབར་ལ་སོགས་ཏེ། །སྤུ་གྲིའི་ལྷ་ཚོགས་ཐུགས་དམ་བསྐང༌། །ཁོད་སྤུངས་དྲན་པ་ལ་སོགས་ཏེ། །དཔོན་གསས་རིག་འཛིན་ཐུགས་དམ་བསྐང༌། །སྐལ་པ་བཟང་མོ་ལ་སོགས་ཏེ། །མ་སྲིད་མཁའ་འགྲོའི་ཐུགས་དམ་བསྐང༌། །ཚེ་དབང་རིག་འཛིན་ལ་སོགས་ཏེ། །དཔའ་བོ་གྲུབ་ཐོབ་ཐུགས་དམ་བསྐང༌། །ཐུགས་རྗེ་ཀུན་སྒྲོལ་ལ་སོགས་ཏེ། དཔའ་མོ་རྒོད་ལྕམ་ཐུགས་དམ་བསྐང༌། ཕྱི་ནང་ལྷ་ཚོགས་བྱིན་རླབས་ཅན། མཆོག་ཐུན་དངོས་གྲུབ་ཆར་ལྟར་ཕོབས། ཕྱི་ནང་གསང་བའི་བར་ཆད་སེལ། །ཞི་རྒྱས་དབང་དྲག་དངོས་གྲུབ་སྩོལ། །གཞན་ཡང་ཐུགས་དམ་བསྐང་བ་ནི། །སྲིད་པའི་རྒྱལ་མོ་ལ་སོགས་ཏེ། །བོན་སྐྱོང་སྲུང་མའི་ཐུགས་དམ་བསྐང༌། །ལྷ་མོ་མདངས་ལྡན་ལ་སོགས་ཏེ། །དུས་དྲུག་མ་མོའི་ཐུགས་དམ་བསྐང༌། །དཀར་མོ་སྲིད་རྒྱལ་ལ་སོགས་ཏེ། །བྱ་ར་མ་ཚོགས་ཐུགས་དམ་བསྐང༌། །གཉན་རྗེ་གོང་སྔོན་ལ་སོགས་ཏེ། །ཆེ་བ་གཉན་ཁམས་ཐུགས་དམ་བསྐང༌། །འབྱམས་པ་ཁྲག་མགོ་ལ་སོགས་ཏེ། །དྲག་རྩལ་བདུད་ཁམས་ཐུགས་དམ་བསྐང༌། །ཆེ་བཙན་དམག་དཔོན་ལ་སོགས་ཏེ། །མགྱོགས་པ་བཙན་ཁམས་ཐུགས་དམ་བསྐང༌། །མ་བདུད་སྲིད་རྒྱལ་ལ་སོགས་ཏེ། །ཡུམ་སྲས་སྡེ་ལྔའི་ཐུགས་དམ་བསྐང༌། །སྒྲ་བླའི་རྒྱལ་མོ་ལ་སོགས་ཏེ། །རྦོད་སྟོང་མ་མོའི་ཐུགས་དམ་བསྐང༌། །ཉི་པང་སད་ཝེར་ལ་སོགས་ཏེ། །རྒྱལ་པོ་སྲོག་བདག་ཐུགས་དམ་བསྐང༌། །སྐྱེས་བུ་ཆེན་པོ་ལ་སོགས་ཏེ། །ཕོ་ཉ་ཚོང་དཔོན་ཐུགས་དམ་བསྐང༌། །མ་ལྟར་བྱམས་པའི་ཐུགས་དམ་བསྐང༌། །སྲིང་ལྟར་གདུང་བའི་ཐུགས་དམ་བསྐང༌། །གྲོགས་ལྟར་བརྩེ་བའི་ཐུགས་དམ་བསྐང༌། །བོན་སྐྱོང་སྲུང་མ་མཐུ་རྩལ་ཅན། །བསྟན་པ་བོན་གྱི་རྒྱལ་མཚན་ཕྱོར། །སྡང་དགྲ་གནོད་བགེགས་བརླག་པར་མཛོད། །ཚེ་དབང་མཐུ་རྩལ་དངོས་གྲུབ་སྩོལ། །གཞན་ཡང་ཐུགས་དམ་བསྐང་བ་ནི། །འཇིག་རྟེན་དཔལ་མགོན་ཐུགས་དམ་བསྐང༌། །ལྷ་དབང་བརྒྱ་བྱིན་ལ་སོགས་ཏེ། །ལྷ་ཆེན་བརྒྱད་ཀྱི་ཐུགས་དམ་བསྐང༌། །གཙུག་ན་རིན་ཆེན་ལ་སོགས་ཏེ། །ཀླུ་ཆེན་བརྒྱད་གྱི་ཐུགས་དམ་བསྐང༌། །ཁྱབ་འཇུག་ཆེན་པོ་ལ་སོགས་ཏེ། །གཟའ་ཆེན་བརྒྱད་ཀྱི་ཐུགས་དམ་བསྐང༌། །ལྷ་སྲས་ཉི་ཟླ་ལ་སོགས་ཏེ། །ཕྱོགས་སྐྱོང་བཅུ་ཡི་ཐུགས་དམ་བསྐང༌། །ཤེལ་དཀར་ཐོད་ལྡིང་ལ་སོགས་ཏེ། །རྒྱལ་ཆེན་བཞི་ཡི་ཐུགས་དམ་བསྐང༌། །ནོར་བཟང་གང་བཟང་ལ་སོགས་ཏེ། །གནོད་སྦྱིན་ནོར་བདག་ཐུགས་དམ་བསྐང༌། །སྨིན་དྲུག་སྣར་མ་ལ་སོགས་ཏེ། །གཟའ་དང་རྒྱུ་སྐར་ཐུགས་དམ་བསྐང༌། །འཇིག་རྟེན་དཔལ་མགོན་རྫུ་འཕྲུལ་ཅན། །དཀར་པོ་དགེ་བའི་སྡོང་གྲོགས་མཛོད། །བསོད་ནམས་ལོངས་སྤྱོད་རྒྱས་པར་སྤེལ། བཀྲ་ཤིས་བདེ་སྐྱིད་དངོས་གྲུབ་སྩོལ། །གཞན་ཡང་ཐུགས་དམ་བསྐང་བ་ནི། །ལྷ་སྲིན་སྡེ་བརྒྱད་ཐུགས་དམ་བསྐང༌། །ཚང་པ་ཆེན་པོ་ལ་སོགས་ཏེ། །ལྷ་ཡི་སྡེ་ཚོགས་ཐུགས་དམ་བསྐང༌། །ཐང་བཟང་རིང་སྐྱེས་ལ་སོགས་ཏེ། །ལྷ་མིན་སྡེ་ཚོགས་ཐུགས་དམ་བསྐང༌། །རེ་སྟེ་མགོ་ཉག་ལ་སོགས་ཏེ། །བདུད་ཀྱི་སྡེ་ཚོགས་ཐུགས་དམ་བསྐང༌། །གབ་པ་ལི་ཏོར་ལ་སོགས་ཏེ། །དམུ་ཡི་སྡེ་ཚོགས་ཐུགས་དམ་བསྐང༌། །སྐྱ་དྲང་ཆེན་པོ་ལ་སོགས་ཏེ། །རྒྱལ་པོའི་སྡེ་ཚོགས་ཐུགས་དམ་བསྐང༌། །མཁའ་ལྡིང་རྒྱལ་པོ་ལ་སོགས་ཏེ། །དྲི་ཟའི་སྡེ་ཚོགས་ཐུགས་དམ་བསྐང༌། །ཏྲང་རུམ་རྗེ་བོ་ལ་སོགས་ཏེ། །གནོད་སྦྱིན་སྡེ་ཚོགས་ཐུགས་དམ་བསྐང༌། །བྱིན་ན་ཡ་ག་ལ་སོགས་ཏེ། །བགེགས་ཀྱི་སྡེ་ཚོགས་ཐུགས་དམ་བསྐང༌། །སྤར་བ་དུང་མགོ་ལ་སོགས་ཏེ། །གཉན་གྱི་སྡེ་ཚོགས་ཐུགས་དམ་བསྐང༌། །རྒྱལ་བ་བྱིན་ཆགས་ལ་སོགས་ཏེ། །ཀླུ་ཡི་སྡེ་ཚོགས་ཐུགས་དམ་བསྐང༌། །ཙང་ཙང་འཁོར་བ་ལ་སོགས་ཏེ། །ས་བདག་སྡེ་ཚོགས་ཐུགས་དམ་བསྐང༌། །ལྷ་སྲིན་སྡེ་བརྒྱད་ཐ་ཚིག་ཅན། །སྔོན་གྱི་ཐ་ཙིག་མ་འདའ་བར། །གནོད་པའི་ཡིད་དང་བྲལ་ནས་ཀྱང༌། །སྐྱོབས་པའི་སེམས་དང་ལྡན་པར་མཛོད། །གཞན་ཡང་ཐུགས་དམ་བསྐང་བ་ནི། །ཡུལ་ས་གཞི་བདག་ཐུགས་དམ་བསྐང༌། །རྨ་གཉན་པོམ་ར་ལ་སོགས་ཏེ། །ལྷ་འཁོར་འབུམ་གྱི་ཐུགས་དམ་བསྐང༌། །ཐང་ལྷ་ཡར་བཞུགས་ལ་སོགས་ཏེ། །མགུར་ལྷ་བཅུ་གསུམ་ཐུགས་དམ་བསྐང༌། །ཤ་མེད་གངས་དཀར་ལ་སོགས་ཏེ། །འཇིག་རྟེན་སྨན་བཙུན་ཐུགས་དམ་བསྐང༌། །ནམ་མཁའི་དབྱིངས་ན་གནས་པ་ཡི། །ལྷ་ཡི་སྡེ་ཚོགས་ཐུགས་དམ་བསྐང༌། །བར་སྣང་མཁའ་ལ་གནས་པ་ཡི། །གཉན་གྱི་སྡེ་ཚོགས་ཐུགས་དམ་བསྐང༌། །ས་གཞིའི་ཁམས་ལ་གནས་པ་ཡི། །ས་བདག་སྡེ་ཚོགས་ཐུགས་དམ་བསྐང༌། །རྒྱ་མཚོའི་ཀློང་ལ་གནས་པ་ཡི། །ཀླུ་ཡི་སྡེ་ཚོགས་ཐུགས་དམ་བསྐང༌། །ཡུལ་ཁམས་འདི་ལ་མངའ་མཛད་པའི། །ཡུལ་ས་ལྕམ་དྲལ་ཐུགས་དམ་བསྐང༌། །ཡུལ་ས་གཞི་བདག་དྲག་རྩལ་ཅན། །གནས་མགྲོན་ཐ་ཚིག་གཉེན་པོ་སྲུངས། །བསྙེན་སྒྲུབ་ལས་སྦྱོར་མྱུར་བར་མཛོད། །བསམ་དོན་འགྲུབ་པའི་དངོས་གྲུབ་སྩོལ། །གཞན་ཡང་ཐུགས་དམ་བསྐང་བ་ནི། །རིགས་དྲུག་སེམས་ཅན་ཐུགས་དམ་བསྐང༌། །ལྷ་ཡི་སྡེ་རིགས་ཐུགས་དམ་བསྐང༌། །ཕམ་ལྟུང་སྡུག་བསྔལ་ཞི་བར་ཤོག ། ལྷ་མིན་སྡེ་ཚོགས་ཐུགས་དམ་བསྐང༌། །འཐབ་རྩོད་སྡུག་བསྔལ་ཞི་བར་ཤོག ། མི་ཡི་སྡེ་རིགས་ཐུགས་དམ་བསྐང༌། །འཕོ་འགྱུར་སྡུག་བསྔལ་ཞི་བར་ཤོག ། བྱོལ་སོང་སྡེ་རིགས་ཐུགས་དམ་བསྐང༌། གླེན་ལྐུགས་སྡུག་བསྔལ་ཞི་བར་ཤོག ། ཡི་དྭགས་སྡེ་རིགས་ཐུགས་དམ་བསྐང༌། བཀྲེས་སྐོམ་སྡུག་བསྔལ་ཞི་བར་ཤོག ། དམྱལ་བའི་སྡེ་རིགས་ཐུགས་དམ་བསྐང༌། །ཚ་གྲང་སྡུག་བསྡལ་ཞི་བར་ཤོག ། དེ་དག་མྱུར་དུ་ཞི་ནས་ཀྱང༌། །དལ་འབྱོར་ཕུན་ཚོགས་ཀུན་ལྡན་ནས། །མཐོ་རིས་ཐར་པའི་ལམ་ཕྱེད་ཅིང༌། །བདེ་ཆེན་བྱང་ཆུབ་མྱུར་ཐོབ་ཤོག ། བསྭོ་བསྐང་ངོ་ལྷ་ཚོགས་ཐུགས་དམ་བསྐང༌། །བསླབ་གསུམ་དག་པས་ཐུགས་དམ་བསྐང༌། །སྤྱི་ཡི་ཆག་ཉམས་སྐོང་གྱུར་ཅིག ། ཐོས་བསམ་སྒོམ་པས་ཐུགས་དམ་བསྐང༌། །ལྷག་པའི་ཆག་ཉམས་སྐོང་གྱུར་ཅིག ། འཆད་རྩོད་བརྩོམ་པས་ཐུགས་དམ་བསྐང༌། །ཁྱད་པར་ཆག་ཉམས་སྐང་གྱུར་ཅིག ། བསྐྱེད་རྫོགས་ཟུང་འཇུག་ཐུགས་དམ་བསྐང༌། །རྩ་བའི་ཆག་ཉམས་སྐོང་གྱུར་ཅིག ། བསྙེན་སྒྲུབ་ལས་སྦྱོར་ཐུགས་དམ་བསྐང༌། །ཡན་ལག་ཆག་ཉམས་སྐོང་གྱུར་ཅིག ། རྣམ་བརྒྱད་འདོད་ཡོན་ཐུགས་དམ་བསྐང༌། །ཉིང་ལག་ཆག་ཉམས་སྐོང་གྱུར་ཅིག ། འབན་བཤོས་གཏོར་མས་ཐུགས་དམ་བསྐང༌། །ལོ་མའི་ཆག་ཉམས་སྐོང་གྱུར་ཅིག ། ཤ་ཁྲག་རུས་པས་ཐུགས་དམ་བསྐང༌། །གསང་བའི་ཆག་ཉམས་སྐོང་གྱུར་ཅིག ། བདུད་རྩི་སྨན་གྱིས་ཐུགས་དམ་བསྐང༌། །བསྒྱུར་བའི་ཆག་ཉམས་སྐོང་གྱུར་ཅིག ། འཕྲོ་འདུ་འཛབ་ཀྱིས་ཐུགས་དམ་བསྐང༌། །སྤྱོད་པའི་ཆག་ཉམས་སྐོང་གྱུར་ཅིག ། ལོངས་སྤྱོད་ཚོགས་ཀྱིས་ཐུགས་དམ་བསྐང༌། །མི་འདའི་ཆག་ཉམས་སྐོང་གྱུར་ཅིག ། སྦྱོར་སྒྲོལ་ཟབ་མོའི་ཐུགས་དམ་བསྐང༌། །སྤངས་པའི་ཆག་ཉམས་སྐོང་གྱུར་ཅིག ། ཕྱག་རྒྱ་བརྡའ་ཡི་ཐུགས་དམ་བསྐང༌། །ལུས་ཀྱི་ཆག་ཉམས་སྐོང་གྱུར་ཅིག ། སྙིང་པོ་དབྱངས་ཀྱི་ཐུགས་དམ་བསྐང༌། །ངག་གི་ཆག་ཉམས་སྐོང་གྱུར་ཅིག ། ཏིང་འཛིན་དགོངས་པས་ཐུགས་དམ་བསྐང༌། །ཡིད་ཀྱི་ཆག་ཉམས་སྐང་གྱུར་ཅིག ། ཉམས་པ་ཐམས་ཅད་གནོང་པས་མཐོལ། །ཆགས་པ་ཐམས་ཅད་འགྱོད་པས་བཤགས། །འགལ་འཁྲུལ་ཐམས་ཅད་མཆོད་པས་བསྐངས། །བྱང་དག་མཆོག་གི་དངོས་གྲུབ་སྩོལ། །བསྭོ་བསྐང་ངོ་ལྷ་སྲུང་ཐུགས་དམ་བསྐང༌། །བཤགས་སོ་བདག་གི་སྡིག་སྒྲིབ་བཤགས། །ལྟ་བ་ལོག་པ་བསྐང་ངོ་བཤགས། །སྒོམ་པ་གོལ་བ་བསྐང་ངོ་བཤགས། །སྤྱོད་པ་རྩིང་བ་བསྐང་ངོ་བཤགས། །དམ་ཚིག་ཆག་ཉམས་བསྐང་ངོ་བཤགས། །འཕྲིན་ལས་ནོར་འཁྲུལ་བསྐང་ངོ་བཤགས། །གསང་སྒོམ་འཆལ་བ་བསྐང་ངོ་བཤགས། །ཟབ་དོན་ཁྲོམ་བཤད་བསྐང་ངོ་བཤགས། །བཏང་བཞག་ཚད་ནོར་བསྐང་ངོ་བཤགས། །བཟླས་བརྗོད་དུས་ཆག་བསྐང་ངོ་བཤགས། །བསྙེན་བསྒྲུབ་དུས་ཡོལ་བསྐང་ངོ་བཤགས། །མཆོད་པ་དུས་འདས་བསྐང་ངོ་བཤགས། །ཉམས་དང་ཚོགས་འདྲེས་བསྐང་ངོ་བཤགས། །ཉམས་ཀྱི་ཟས་ཟོས་བསྐང་ངོ་བཤགས། །ཉམས་ཀྱི་ཆུ་འཐུང་བསྐང་ངོ་བཤགས། །རྒྱུ་ཆུང་ཕུད་ཉམས་བསྐང་ངོ་བཤགས། །ལེ་ལོའི་དབང་གྱུར་བསྐང་ངོ་བཤགས། །དུག་ལྔའི་དབང་གྱུར་བསྐང་ངོ་བཤགས། །ཐེ་ཚོམ་དབང་གྱུར་བསྐང་ངོ་བཤགས། །གྲོགས་ངན་དབང་གྱུར་བསྐང་ངོ་བཤགས། ཟས་ངན་དབང་གྱུར་བསྐང་ངོ་བཤགས། །གནས་ངན་དབང་གྱུར་བསྐང་ངོ་བཤགས། །བསྐངས་བས་བྱང་ལ་བཤགས་པས་དག ། བྱང་དག་ཚངས་པའི་དངོས་གྲུབ་སྩོལ། །མི་འགྱུར་སྐུ་དང་མི་འགག་གསུང༌། །མི་འཁྲུལ་ཐུགས་ཀྱི་དངོས་གྲུབ་སྩོལ། །བཙན་ཕྱུག་འཕན་དར་ལོངས་སྤྱོད་ཚེ། །མཐུ་རྩལ་དབང་གི་དངོས་གྲུབ་སྩོལ། །བཀྲ་ཤིས་བདེ་སྐྱིད་ཕུན་ཚོགས་དང༌། །ཐེག་ཆེན་མཆོག་གི་དངོས་གྲུབ་སྩོལ། །སྒྲུབ་གཤེན་བདག་ཅག་འཁོར་བཅས་ལ། །བདུད་གཡོས་ཆུད་ལངས་བཙན་འདྲོལ་དང༌། །བོན་ཟོར་ཆོས་ཟོར་མུ་སྟེགས་བྱད། །ལོ་ཀེག་ཟླ་ཀེག་ཞག་ཀེག་དང༌། །རྨིས་ལམ་མཚན་སྡིག་པྲ་ལྟས་རྩུབ། །ལྟས་ངན་དགྲ་ཐན་བཅས་པ་དང༌། །དགྲ་རྐུན་དར་དང་ནད་ཡམས་གཡོས། །གཟའ་དང་རྒྱུ་སྐར་དལ་ཟེར་དང༌། །སྡེ་བརྒྱད་གདུག་པའི་ཟ་རེངས་སོགས། །མི་མཐུན་ལོག་པའི་བར་ཆད་རྣམས། །མཁའ་ལ་བཟློག་ཅིང་དབྱིངས་སུ་བསྒྱུར། །ཀློང་དུ་བསྟིམ་པའི་འཕྲིན་ལས་མཛོད། །བོན་གྱི་བསྟན་པ་བཤིགས་པའི་དགྲ། །གཤེན་རབ་དབུ་འཕང་སྨད་པའི་གཤེད། །རྔ་ཐོགས་དཀོར་ལ་འབག་པའི་འདྲེ། །ཟབ་མོའི་དམ་ལ་ལྡོག་པའི་སྲི། །སྒྲུབ་གཤེན་བདག་ལ་སྡང་བ་དང༌། །ཚེ་ནོར་དཀོར་ལ་གནོད་པ་ཡིས། །སྡང་དགྲ་གནོད་བགེགས་ཐམས་ཅད་ལ། །ཡེ་ཤེས་ལྷ་ཡིས་བཀའ་ཆད་ཆོད། །དམ་ཅན་སྲུང་མས་དབུ་གཡོག་ཐོངས། །ལྷ་སྲིན་དྲེགས་པའི་བྱོལ་ཟོར་ཕོབ། །དབང་དུ་སྡུས་ལ་རྡུལ་དུ་རློགས། །རིང་པར་ཁུག་ལ་མྱུར་དུ་སྒྲོལ། །འཕྲིན་ལས་ཅི་ལྟར་བཅོལ་བ་བཞིན། །རིག་འཛིན་ཐུགས་རྗེ་མ་ཆུང་ལ། །རྒྱལ་བའི་བྱིན་རླབས་མ་ཞན་གཅིག ། མ་སྲིང་མཐུ་རྩལ་མ་ཆུང་ཞིགདམ་ཅན་དམ་ལ་མ་འདའ་བར། །བཅོལ་བའི་ཕྲིན་ལས་གྲུབ་པར་མཛོད། །དེ་ལྟར་ཉམས་ཆག་སྐོང་བའི་མཁྱེན་གསོལ་ནི། །ལྷ་སྲུང་ཡོན་ཏན་དྲན་པ་བློ་ཡིས་བསྐུལ། །སྐྱོན་སྒྲིབ་འགལ་རྐྱེན་སེལ་ཕྱིར་མཉེས་པར་བྱ། །འགལ་འཁྲུལ་མཆིས་ན་ལྷ་སྲུང་གཉན་ལ་བཤགས། །དགེ་བས་འགྲོ་ཀུན་རིག་འཛིན་ས་ཐོབ་ཤོག ། ཅེས་པ་འདི་ནི་ལྷ་སྲུང་མཉེས་ཤིང་བར་ཆད་ཞི་བའི་ཆེད་དུ་གཤེན་གྱི་དྲང་སྲོང་ཤེས་རབ་རྒྱལ་མཚན་གྱིས་བཀྲ་ཤིས་སྨན་རིའི་ཁྲོད་དུ་སྦྱར་བ་དགེའོ། །





༄༅། །རྒྱུད་ཉི་འགྲེལ་ལས་བྱུང་བའི་སྲིད་རྒྱལ་དྲེའུ་དམར་མོའི་བསྐུལ་པ་བཞུགས། །


			༄༅། །བསྭོ་དུར་ཁྲོད་ཆེན་པོ་རབ་འཇིགས་ཤིང༌། །ཁྲག་གི་རྒྱ་མཚོ་རྦ་ཀློང་འཕྱོ། །ཀེང་རུས་རི་རབ་སྤུངས་པའི་མཁར། །འདུ་འཕྲོ་མེ་དཔུང་འབར་བའི་གསེབ། །ཐུགས་རྗེ་ཆེན་པོའི་སྲིད་པར་འབྱུང༌། །གསང་བ་མཆོག་གི་གསས་མཁར་དུ། །དུར་ཁྲོད་རྫོགས་པའི་དཀྱིལ་འཁོར་དུ། །མཁའ་ལ་གདུག་མོའི་བ་ག་ལ། །མཁའ་དབྱིངས་འབར་བའི་བདེ་བ་འཕྲོས། །ཡབ་ཡུམ་རོལ་བའི་བྱིན་རླབས་ཀྱིས། །ཐུགས་ཀྱི་སྲས་མཆོག་སྲིད་པའི་རྒྱལ་མོ་ནི། །ཞལ་གསུམ་ཕྱག་དྲུག་ཞབས་ཀྱང་དྲེའུ་ལ་བཅིབས། །མཁའ་ལ་ཡབ་རྟགས་གཡས་ཞལ་དཀར་ལ་འཚེར། །དབྱིངས་ལ་ཡུམ་རྟགས་གཡོན་ཞལ་དམར་ལ་གདང༌། །བོན་ཉིད་མི་འགྱུར་དབུས་ཞལ་མཐིང་ལ་ནག ། གཤེན་རབ་བསྟན་སྲུང་སྐུ་ནི་ཆར་སྤྲིན་མདོག ། རལ་པ་གྱེན་འཁྱིལ་མཁའ་འགྱིང་གཙུག་ཏོར་བརྒྱན། །རྒྱུ་དྲུག་རྩད་གཅོད་ཕྱག་དྲུག་མེ་ལྟར་འབར། །རིགས་དྲུག་སྒྲ་གསན་སྙན་ནི་ཟླ་གམ་ཁྲོས། །སྲིད་གསུམ་རླུང་འཐོར་ཤངས་ནི་འཛེངས་གཉེར་བསྡུས། །རྔམ་པའི་ཆ་བྱད་ཞལ་ནི་ཧོམ་ཁུང་གདངས། །འབྱུང་པོ་སྒྲོལ་བྱེད་མཆེ་བ་ཟངས་ཡགས་གཙིགས། །དགྲ་བགེགས་སྒྲོལ་བྱེད་ལྗགས་ནི་རྐན་སྒྲ་བརྡེབ། །གཏི་མུག་རྩད་གཅོད་གླང་ཆེན་ཀོ་རློན་གསོལ། །འདོད་ཆགས་རྩད་གཅོད་ཞིང་ཆེན་གཡང་གཞི་གསོལ། །ང་རྒྱལ་རྩད་གཅོད་སྐུ་སྨད་སྟག་ཤམས་དཀྲིས། །འཕྲག་དོག་རྩད་གཅོད་དྲེད་ཀྱི་ཡང་ཤམས་བཏག ། འཁོར་བ་རྩད་གཅོད་སྦྲུལ་གྱི་ཆུན་པོས་བརྒྱན། །ཉོན་མོངས་རྩད་གཅོད་ཐོད་འཕྲེང་ཚར་གསུམ་བརྒྱན། །བདུད་དཔུང་བཤིག་ཕྱིར་གཡས་པས་ཞིང་དབྱུགས་ཕྱར། །ལྷ་མིན་གཡུལ་ཟློག་གཡོན་པས་གཡུང་དྲུང་འཛིན། །དགྲ་བགེགས་རྩད་གཅོད་གཡས་པས་རལ་གྲི་ཕྱར། །མ་མོ་དབང་སྡུད་གཡོན་ན་ཁ་ཊཾ་འཛིན། །དགྲ་བགེགས་སྙིང་འབྱིན་གཡས་པས་ལྕགས་ཕུར་སྒྲིལ། །མ་མོ་དམར་འབེབས་གཡོན་ན་ཐོད་ཁྲག་འཛིན། །བརྐྱང་བསྐུམ་ཞབས་ཀྱིས་དྲེའུ་དམར་མོ་བཅིབས། །མཐིང་ནག་དར་གྱི་ཅོད་པན་པུ་རུ་རུ། །གདུག་པ་སྦྲུལ་གྱི་མཐུར་སྲབ་ཁྱུགས་སེ་ཁྱུག ། གནམ་ལྕགས་ཨུར་མོའི་ཁ་ལྕགས་ཁྲོ་ལོ་ལོ། །དྲེའུ་སྨད་ཞིང་ཆེན་སྟན་བསྟད་ལྷུབས་སེ་ལྷུབ། །སྲིན་པོ་དྷ་ཤའི་སྔ་རུ་ཁྱུགས་སེ་ཁྱུག ། སྲིན་མོའི་གུ་ཤོའི་ཕྱི་རུ་ལིངས་སེ་ལིང༌། །ཞིང་ཆེན་རློན་པའི་སྒ་གཡོགས་ལྷུབས་སེ་ལྷུབ། །ཞིང་རིས་འབུམ་གྱི་ཤ་ཐག་ཤིགས་སེ་ཤིག ། གློ་སྨེད་གོང་ཐག་སྦྲུལ་དུ་ཁྱུགས་སེ་ཁྱུག ། སྦྲུལ་རིགས་ལྔ་ཡི་མདུད་པ་ཆུམས་སེ་ཆུམ། །ཞིང་ཆེན་པགས་པའི་ཡོབ་ཐག་ཙ་ར་ར། །ཐོད་པ་སྐམ་པོས་ཡོབ་ཆེན་ཁྲོ་ལོ་ལོ། །རྒྱལ་ཆེན་བཞི་ཡི་དྲེའུ་འདེགས་འུ་རུ་རུ། །དྲེའུ་ལ་ཞིང་གི་དབྱུག་ཏོ་ཅགས་སེ་ཅག ། དྲེའུ་རྟའི་མདུར་རྒྱུག་དགྲ་ལ་སི་ལི་ལི། །ཕྱག་དྲུག་མཚོན་ཆ་མེ་འབར་ལྷབས་སེ་ལྷབ། །ཞལ་ནས་བསྭོ་ཆ་ཧ་སྒྲ་དི་རི་རི། །ཤངས་ནས་ནད་ཀྱི་རླངས་པ་ཐུ་ལུ་ལུ། །སྤྱན་ནས་སྐར་ཆེན་མེ་འབར་ལྷབས་སེ་ལྷབ། །སྐུ་སྟོད་ལྷ་མོའི་དམག་ཚོགས་ཉི་ལི་ལི། །སྐུ་སྨད་མ་མོའི་སྤྲུལ་པ་ཤ་ར་ར། །རྐེད་པ་ལས་མཁན་དབལ་མོ་བྲིངས་སེ་བྲིང༌། །ཐུགས་ཀྱི་སྤྲུལ་པ་དབལ་མོ་དགྲ་ལ་འགྱེད། །གསུང་གི་སྤྲུལ་པ་མ་ཚོགས་ལས་ལ་གཏོང༌། །སྐུ་སྤྲུལ་ལྷ་མོའི་དམག་ཚོགས་བྲན་དུ་འཁོལ། །ཡང་སྤྲུལ་སྣང་སྲིད་ལྷ་འདྲེ་ཕོ་ཉར་འགྱེད། །སྤྲུལ་པ་དུ་མའི་དམག་དཔུང་དགྲ་ལ་འབེབས། །གཡས་པས་ཞིང་དབྱུག་རྒྱལ་མཚན་ཕྱ་ར་ར། །གཡོན་ན་ཐོད་རློན་ཁྲག་རྐང་མེ་རེ་རེ། །ཞལ་ནས་བསྭོ་ཆ་ཧ་སྒྲ་དི་རི་རི། །གསང་སྔགས་བོན་གྱི་བསྟན་པ་བཤིགས་པ་དང༌། །རིག་འཛིན་རྔ་ཐོགས་དཀོར་ལ་རློམ་པ་ཡི། །བསྟན་དགྲ་རུ་ཏྲ་དོས་འཛུགས་ཉམས་པ་འདི། །རིངས་པར་ཁུག་ལ་ད་ལྟ་མྱུར་དུ་སྒྲོལ། །སྔོན་ཚེ་ཡེ་གཤེན་གཙུག་ཕུད་སྤྱན་མངར་རུ། །དབང་བསྐུར་མིང་བཏགས་ཞལ་བཞེས་དགོངས་མཛོད་ལ། །དམ་བཅས་བཞིན་དུ་མྱུར་བར་ལས་མཛོད་ཅིག ། མ་གཡེལ་མ་འདའ་བཅོལ་བའི་ཕྲིན་ལས་བསྒྲུབས། །སྣང་སྲིད་ལྷ་འདྲེ་དམག་དཔུང་དགྲ་ལ་ཕོབ། །སྲིད་གསུམ་མ་མོའི་དལ་ཡམས་དགྲ་ལ་ཁྱེས། །ལྟས་ངན་ཆོ་ཕྲུལ་མི་ཤིས་ཕུང་ཐལ་ཐོངས། །དགྲ་བོའི་མདུན་རྒྱུད་རྩད་ནས་ཆོད་ལ་ཤོག ། དུས་ལ་བབ་པོ་མ་ཅིག་སྲིད་རྒྱལ་མ། །ཕྲིན་ལས་མྱུར་སྒྲུབ་དབལ་མོ་དམ་ཅན་ཚོགས། །གཡུང་དྲུང་བོན་གྱི་བསྟན་པ་བཤིགས་པ་དང༌། །སྒྲུབ་གཤེན་བདག་ལ་སྡང་བར་བྱེད་པ་ཡི། །ཕྱོགས་བཞི་མཚམས་བརྒྱད་ལས་ངན་བསྟན་དགྲ་སྒྲོལ། །མ་གཡེལ་བཅོལ་བའི་ཕྲིན་ལས་གྲུབ་པར་མཛོད། །སརྦ་ཀང་ཀ་པེ་དུ་སེ་ཙ། སུ་ར་ཎི་ཏྲང་ཐ། བྷ་ལིང་དྷི་དྷ་འཛུ་ནི་ཁ་ཁ་ཁ་ཧི། ཁ་ཏང་ཛ་བི་བང་མ་ཁ་ཧི། །ཞེས་སྲིད་པ་རྒྱལ་མོའི་གསང་སྒྲུབ་འདི། སྤྲུལ་སྐུ་གཤེན་ཆེན་ཀླུ་དགའ་ཡིས། མཚོ་རྔ་བྲག་དཀར་ནས་གཏེར་ལ་བཏོན་པའི་དྲེའུ་དམར་མོའི་རྒྱུད་ཉི་འགྲེལ་གྱི་ནང་ནས་བཏུས་པ་དགེ་ལེགས་འཕེལ། །





ཡེ་ཤེས་དབལ་མོའི་བསྐུལ་པ།


			༄༅། །མ་དུས་གསུམ་སངས་རྒྱས་བཀའ་སྐྱོང་མཐུ་མོ་ཆེ། །མ་མཆོག་སྲིད་པ་རྒྱལ་མོ་དབྱིངས་ཀྱི་ཡུམ། །སྐུ་མདོག་མཐིང་ནག་ནམ་མཁའི་གཟི་མདངས་ཅན། །སྐུ་ལ་རྨ་བྱ་མཛེས་པའི་ཐུལ་པ་གསོལ། །ཕྱག་གཡས་གནམ་ལྕགས་རལ་གྲིས་དགྲ་སྲོག་གཅོད། །གཡོན་པས་ཚེ་བུམ་གཤེན་གྱི་ཚེ་སྲོག་བསྲིང༌། །ཡེ་ཤེས་དབལ་མོ་འཁོར་དང་བཅས་པ་ལ། །བདུད་རྩི་མི་བཟད་རྒྱན་ཚོགས་འདི་འབུལ་གྱི། །གཡུང་དྲུང་བོན་གྱི་བསྟན་པ་གཉན་པོ་བསྲུང༌། །སྒྲུབ་གཤེན་བདག་གི་མཐུ་དཔུང་སྡོང་གྲོགས་མཛོད། །བདག་ཅག་དཔོན་སློབ་འཁོར་དང་བཅས་པ་ཡི། །མི་མཐུན་རྐྱེན་དང་བར་ཆད་མ་ལུས་ཀུན། །མཁའ་ཀློང་དབྱིངས་སུ་ཐམས་ཅད་ཞི་བར་མཛོད། །བསྭོ་མ་མ་ར་ཡོ་ཛ། །





༄༅། །མ་མཆོག་སྲིད་རྒྱལ་གྱི་ཀ་བསྟོད་བཞུགས་སོ། །


			༄༅། །བསྭོ་མ་མ་ཛ་བྷོ། ཨེ་མ་ཧོ། ཀ་དག་སྤྲོས་བྲལ་བོན་སྐུ་དབྱིངས་ཀྱི་ཡུམ། །ཁ་བ་ཅན་དུ་བོན་བསྟན་འཛུགས་པའི་ཕྱིར། །ག་ན་བཞུགས་ཀྱང་མ་མཆོག་སྲིད་རྒྱལ་ཁྱེད། །ང་ཡིས་འབོད་པ་ཙམ་གྱིས་གཤེགས་སུ་གསོལ། །ཅ་གྲུ་འཕྲང་གསུམ་འགོ་བའི་ནད་ལས་སྐྱོབས། །ཆ་ལུགས་མཛེས་འཛུམ་དགའ་བའི་མདངས་སྟོན་ལ། །ཇ་ཆང་ཕུད་དང་རྒྱན་ལྡན་གཏོར་མའི་ཚོགས། །ཉ་སྐྱོགས་ཐོད་པ་རིན་ཆེན་སྣོད་དུ་བཤམས། །ཏ་ནོར་ལུག་ར་དཀོར་རྫས་རྟེན་འཛུགས་ནས། །ཐ་སྙད་བྲལ་བའི་མཆོད་པས་ཐུགས་དམ་བསྐང༌། །ད་ལྟ་བདག་ཅག་དཔོན་སློབ་ཡོན་མཆོད་ལ། །ན་ཚ་སྡུག་བསྔལ་འཆི་བདག་ཅི་ཡོད་པ། །པ་རྩལ་རྫུ་འཕྲུལ་དེ་ནི་མ་ཞན་ལ། །ཕ་རོལ་བྱད་དང་རྦོད་སྟོང་ཞི་བར་མཛོད། །བ་ག་ཀློང་ཆེན་དབུ་བརྒྱ་ཕྱག་སྟོང་མ། །མ་མོ་མཁའ་འགྲོ་གཟེ་གྱད་སྤར་མའི་ཚོགས། ཙཀྲ་ཤ་འབར་མཚོན་ཆ་ཕྱག་ན་བསྣམས། །ཚ་ཟེར་མེ་དཔུང་འབར་བའི་དབུས་ན་འགྱིང༌། །ཛ་ཐུན་བསྭོ་དང་བྷོ་བྷོ་རྦད་པའི་ཚེ། །ཝ་བརྒྱལ་འུག་རྒོད་སྤྱང་མོས་ངུར་འདུར་བྱེད། ཞ་ལོང་འོན་ལྐུགས་དལ་ཡམས་སྣ་ཚོགས་ཀྱིས། །ཟ་ལམ་དགྲ་ལ་སྟོན་ཅིང་དགྲ་ཡུལ་ཕུང༌། །འ་བུ་བདག་གི་འདོད་པའི་དོན་ཀུན་འགྲུབ། །ཡ་མེད་དཔུང་དང་འཆི་བདག་འཇིགས་ལས་སྐྱོབས། །ར་ས་ཡ་ན་སྨན་གྱི་མཆོད་པ་བཞེས། །ལ་རྒྱ་སངས་རྒྱས་བསྟན་པ་གཉན་པོ་སྲུང༌། །ཤ་ཟན་མ་མོ་མཁའ་འགྲོ་ཡན་ཆད་དུ། །ས་བཅུའི་དབྱིངས་ཀྱི་ཡུམ་ཆེན་ཕྱིན་ཆད་ཀུན། །ཧ་ཧ་འཛུམ་པར་ཞལ་གྱི་མདངས་སྟོན་ལ། །ཨ་དཀར་གཡུང་དྲུང་བསྟན་པའི་རྒྱལ་མཚན་འཛུག་པར་ཤོག ། ཅེས་པ་སྲིད་པའི་རྒྱལ་མོ་ཞལ་གཟིགས་ཀ་བསྟོད་འདི་ནི་རྣལ་འབྱོར་ནམ་མཁའ་ལྷུན་གྲུབ་ཀྱིས་གཡས་རུའི་གཙང་པོ་གྲུ་ཁུར་སྲིད་རྒྱལ་ཞལ་གཟིགས་སྐབས་སུ་སྦྱར་བའོ། །





༄༅། །མི་བདུད་ཞལ་གཟིགས་མའི་གསང་མཆོད་བཞུགས། །


			༄༅། །བསྭོ་རྒྱལ་བ་གཤེན་གྱི་བསྟན་པ་བསྲུང་མཛད་པ། །མི་བདུད་འབྱམས་པ་ཁྲག་མགོ་མཐུ་རྩལ་ཅན། །སྒྲུབ་གཤེན་བདག་ལ་མགོན་སྐྱབས་གྲོགས་མཛད་ཚེ། །བདག་གི་མདུན་གྱི་ནམ་མཁའི་དབྱིངས་ཀློང་ན། །ཐོག་སེར་འབྲུག་སྒྲ་སྒྲོགས་པའི་སྤྲིན་ནག་དབུས། །སྐུ་ནི་མུན་མདོག་དར་ནག་ན་བཟའ་གསོལ། །ཆིབས་སུ་ཉ་བདུད་སྲམ་ནག་རྔམ་པ་བཅིབ། །ཕྱག་མཚན་གཡས་ན་གནམ་ལྕགས་སྟ་མོ་བསྣམས། །དགྲ་བགེགས་མ་ལུས་མྱུར་དུ་སྒྲོལ་བར་མཛོད། །ཕྱག་གཡོན་དར་མདུང་རུ་མཚོན་རྒྱལ་མཚན་འཕྱར། །སྒྲུབ་གཤེན་ཚེ་ནོར་ལོངས་སྤྱོད་རྒྱས་པར་མཛོད། །འཁོར་དུ་བདུད་དམག་བཙན་དམག་གྲངས་འདས་ཀྱིས། །བསྟན་དགྲ་སྒྲོལ་ཞིང་བོན་གྱི་བསྟན་པ་བསྲུང་། །མི་བདུད་གཙོ་འཁོར་སྤྲུལ་པ་ཡང་སྤྲུལ་ལ། །གུས་པས་ཕྱག་འཚལ་མི་དགེའི་ལས་སྒྲིབ་བཤགས། །དངོས་འབྱོར་ཡིད་སྤྲུལ་མཆོད་སྤྲིན་རྒྱ་ཆེན་འབུལ། །བདག་ལ་མགོན་སྐྱབས་བརྩེ་གདུང་མ་ཆུང་ཞིག ། གང་བཅོལ་ལས་རྣམས་མྱུར་དུ་གྲུབ་པར་མཛོད། །ཅེས་པ་འདི་སྐུ་མདུན་བསོད་ནམས་བློ་གྲོས་ཀྱིས་མི་བདུད་ཞལ་གཟིགས་སྐབས་སུ་སྦྱར་བའོ། །





༄༅། །བྲག་བཙན་ཨ་བསེའི་བསྐུལ་པ་བཞུགས། །


			༄༅། །འཇིགས་བྱེད་འབར་བའི་སྐུ་ལ་ཕྱག་འཚལ་ལོ། །བྲག་བཙན་བསྐང་བསྐུལ་ལ། ཕུད་ཕྱེ་མ་མ་ཉམས་པ་རིན་ཆེན་བདར་ལ་བཤོས་བུ་དམར་པོ་བྱ། མཐའ་ལ་ཞལ་ཟས་གཙང་བཤོས་བསྐོར། ཕུད་གཙང་དང་སྤྱན་གཟིགས་བཤམས། དར་སྣ་དམར་པོས་བརྒྱན་ལ་སྒྲ་བཏང་ཞིང་འདི་སྐད་དོ། །ཀྱཻ། སྲ་བརྟན་བྲག་གི་མངའ་བདག་པོ། །བྱང་ཤར་བསེ་མཁར་དམར་པོའི་བདགསྲོག་གཅོད་ཤན་པ་ལས་ཀྱི་གིང༌། །བྲག་བཙན་སྟོང་སྡེའི་རྗེ་བོ་ཡིན། །གྲི་ནད་ཤན་དམར་མངའ་བདག་པོ། །ཡབ་ནི་ཨ་བསེ་རྒྱལ་བ་ལགས། །ཡུམ་ནི་ས་སྲིན་མ་མོ་ཡིན། །ཁྱེད་རང་སྲོག་བདག་དམར་པོ་ཡིན། །ཤན་པ་སྟོང་སྡེ་འབུམ་ཀྱིས་བསྐོར། །སེམས་ཅན་སྲོག་ལ་དབང་ཡང་མཛད། །འཇིགས་པའི་མི་དམར་མདུང་ཙམ་ཞིག ། དབུ་ལ་རལ་པ་དམར་པོ་གཟིང༌། །སྐུ་ལ་དར་དམར་བེར་ཆེན་གསོལ། །ཕྱག་ན་དར་མདུང་བཙན་ཞགས་བསྣམ། །ཆིབས་སུ་བཙན་རྟ་དམར་ཞུར་བཅིབ། །བྲག་བྱ་འུག་པ་དགྲ་ལ་འགྱེད། །གཟས་པའི་དགྲ་བོ་མྱུར་དུ་སྒྲོལ། །གཡུང་དྲུང་དགྲ་འདུལ་དྲག་པོ་རྗེ། ཁྱེད་ལ་ད་ནང་ནང་གི་གྲོ་འདྲེན་གྱིས། །དོ་ནུབ་ནུབ་ཀྱི་སྐྱེམས་གསོལ་ལོ། །མཆོད་པ་དམ་པ་འདི་བཞེས་ལ། །བདག་གི་སྡོང་དང་གྲོགས་མཛོད་ཅིག ། སྡང་དགྲ་གནོད་བགེགས་རྡུལ་དུ་རློགས། །མི་ནོར་ཟས་གསུམ་དབང་དུ་བསྡུས། །དཀོར་བདག་སྒྲ་བླ་ཁྱེད་ཀྱིས་གྱིས། །འཁོར་སྲུང་རྐྱེན་ཟློག་རེ་བ་སྐོང༌། །ཚེ་རབས་ཀུན་གྱི་སྲུང་མར་མཛོད། །གཡུང་དྲུང་བོན་གྱི་བསྟན་པ་སྲུངས། །བཅོལ་བའི་ཕྲིན་ལས་གྲུབ་པར་མཛོད། །ཨཱོྃ་ཨ་བྷི་ཤུ་ས་མ་ཡ་ཏྲི་ཤམ་རྦད་བྷོ། །ཨེ་དམ་བྷ་ལིང་ཏ་ཁ་ཁ་ཁ་ཧི། །ཞེས་བརྗོད་ལ་གཏོར་མ་གཙང་སར་བསྐྱལ། ཕྱི་རབས་དོན་དུ་སྟོང་རྒྱུང་མཐུ་ཆེན་གྱིས། མང་མཁར་ལྕགས་མཁར་མདའ་ཡི་ཕུག་ཏུ་སྦས། ཕྱིས་སྤྲུལ་སྐུ་ཁྱུང་རྒོད་རྩལ་གྱིས་གཏེར་མའོ། །





༄༅། །རྒྱལ་པོ་ཤེལ་ཁྲབ་ཀྱི་གཏོར་བསྐང་བཞུགས།


			༄༅། །དབལ་གསས་རྔམ་པའི་སྐུ་ལ་གུ་དུན་ཧྲུན། །གཏོར་མ་ལ་ཤ་ཁྲག་དམར་གྱི་བརྒྱན་ལ་འདི་སྐད་དོ། །བསྭོ་མ་གཡེལ་མ་འདའ་བསྟན་སྲུང་མཐུ་བོ་ཆེ། །ཆེ་བརྗིད་དཔལ་འབར་འཇིག་རྟེན་དཀོར་ནོར་བསྲུང༌། །སྲུང་མ་དམ་ལྡན་ང་ཡི་དུས་ཀྱི་སྔོན། །སྔོན་གྱི་རྒྱལ་བ་འཕགས་པ་རྣམས་ཀྱི་བཀའ། །བཀའ་བཞིན་ལས་བྱེད་སངས་རྒྱས་བསྟན་པ་བསྲུང༌། །བསྲུང་སྐྱོབས་མགོན་བྱེད་དགྲ་གདོན་གཡུལ་ལས་རྒྱལ། །རྒྱལ་ཆེན་སྐུ་ལ་ཤེལ་ཁྲབ་འབར་བ་བརྗིད། །བརྗིད་པའི་ཆས་ལྡན་རྣལ་འབྱོར་ཡོངས་ཀྱི་གྲོགས། །གྲོགས་མཆོག་ཆེན་པོ་རྒྱལ་བ་འབར་ཞེས་གྲགས། །གྲགས་ཞིང་སྙན་པའི་སྒྲ་སྒྲོགས་བོན་གྱི་མགོན། །མགོན་སྐྱབས་སྡོང་བྱེད་སྨན་བཙུན་གཤེན་ལ་བརྩེ། །བརྩེ་གདུང་གྲོགས་མཛད་ཀླུ་མོ་འོད་དཀར་མ། །མ་ལུས་བསྟན་སྲུང་རྒྱལ་ཆེན་འཁོར་བཅས་རྣམས། །རྣམ་རོལ་གསང་བའི་གནས་འདིར་ཐུགས་དམ་བསྐང༌། །བསྐང་བའི་དམ་རྫས་སྣ་ཚོགས་མཛེས་པའི་གཟུགས། །གཟུགས་མཛེས་ཡིད་འོང་རྔ་གཤང་སྙན་པའི་སྒྲ། །སྒྲ་སྙན་རོལ་མོ་ངར་ལྡན་སྤོས་ཀྱི་དྲི། །དྲི་གསུར་བདའ་སྦྱོར་ཞལ་ཟས་བདའ་དགུའི་རོ། །རོ་མཆོག་ཀུན་ལྡན་དཀར་མངར་ཤ་ཁྲག་སྨན། །སྨན་ཕུད་ཡུ་ཏི་དམ་རྫས་རག་ཏ་དམར། །དམར་གྱི་ཨརྒ་འབྲུ་བཅུད་བོང་ངེ་བཤོས། །བཤོས་བུ་བརྒྱན་བྱང་དར་ཟབ་ལྷབ་ལྷུབ་མཛེས། །མཛེས་བརྗིད་ཡིད་འོང་ཟད་མེད་རིན་ཆེན་གཏེར། །གཏེར་གྱི་གྲམ་འཕྲོད་མི་དབང་རྒྱལ་གྱི་དཀོར། །དཀོར་བསྲུང་རྒྱལ་ཆེན་འཁོར་བཅས་ཐུགས་དམ་བསྐང༌། །བསྐང་ནས་དགྱེས་རབ་མཆོག་དང་ལྡན་པར་མཛོད། །མཛོད་ཅིག་བཅོལ་བའི་ཕྲིན་ལས་མྱུར་མཛོད་ཅིག ། ཅེས་གཏོར་བསྐུལ་འདི་ནི་མཉམ་མེད་ཆེན་པོ་ཤེས་རབ་རྒྱལ་མཚན་གྱིས། བཀྲ་ཤིས་སྨན་རིའི་ཁྲོད་དུ་སྦྱར་བའོ། །





༄༅། །རྒྱལ་ཆེན་གྲགས་པ་སེང་གེའི་མཆོད་བསྟོད་བཞུགས། །


			༄༅། །ཀྱཻ། ཕྱོགས་ཕྱོགས་དག་ཀྱང་ཕ་ཀི་ན། །ཉི་མ་བྱང་ཕྱོགས་ཕ་ཀི་ན། །ཡངས་པ་ཅན་གྱི་གནས་ན་བཞུགས། །ཐུགས་ཀྱི་ཆོ་འཕྲུལ་ཕྱོགས་བཅུར་ཁྱབ། །སེམས་ཅན་ཡོངས་ལ་སྤྲུལ་ཞིང་བརྫུས། །ལྷ་སྲིན་སྡེ་བརྒྱད་ཀུན་དང་སྡོང༌། །ནད་མུག་མཚོན་འཁྲུགས་བདག་པོ་བྱེད། །སངས་རྒྱས་བསྟན་སྲུང་དྲག་རྩལ་ཅན། །སྐུ་མདོག་དཀར་གསལ་བླ་མའི་ཚུལ། རྒྱལ་ཆེན་ནོར་ལྷ་གྲགས་སེང་རྗེ། །གཡུ་རྟ་བཅིབས་ནས་སྟོང་གསུམ་བསྐོར། །ལྷ་འདྲེ་ཀུན་ལ་དབང་ཡང་བསྒྱུར། །ལྷ་སྲིན་སྡེ་བརྒྱད་འཁོར་གྱིས་འསྐོར། །ཁྱེད་ཀྱི་བཀའ་འོག་མ་འདུས་པའི། །ལྷ་འདྲེ་བྱ་བའི་མིང་ཡང་མེད། བསྟན་འཛིན་སྐྱེས་བུས་སྡོང་གྲོགས་མཛོད། །བསྟན་དགྲ་ཐམས་ཅད་མྱུར་དུ་སྒྲོལ། །ཁྱེད་ཀྱི་རྫུ་འཕྲུལ་མཛད་པའི་ཚེ། །སྐུ་མདོག་ཆ་ལུགས་ངེས་པ་མེད། །ལྷ་འདྲེ་མི་གསུམ་ཀུན་ལ་རྫུས། །སྟོང་གསུམ་འདོད་རྒུའི་ལོངས་སྤྱོད་སྡུས། །དམ་ལྡན་རྣལ་འབྱོར་འཁོར་བཅས་ཀྱི། །བཙན་ཕྱུག་དབང་ཐང་ལོངས་སྤྱོད་སྤེལ། །དམ་ཉམས་བསྟན་དགྲ་ཐམས་ཅད་ལ། །ནད་མུག་མཚོན་འཁྲུགས་ཆར་ལྟར་ཕོབ། །དབྲ་སྟོན་ཤེར་རྒྱལ་སྤྱན་སྔ་རུ། །གྱེར་གྱི་བསྟན་སྲུང་ཁས་བླངས་བཞིན། །མ་ཐོག་མྱུར་དུ་འདིར་བྱོན་ལ། །གཙོ་འཁོར་སྤྲུལ་པ་ཡང་སྤྲུལ་བཅས། །རང་མཐུན་གདན་ལ་བཞུགས་སུ་གསོལ། །བསྟན་པ་སྲུང་ཕྱིར་གུས་ཕྱག་འཚལ། །ཐུགས་འགལ་ཐམས་ཅད་བཤགས་ཤིང་སྡོམ། །ས་འོག་ས་སྟེང་ས་བླ་ཡི། །ཕྱི་ནང་གསང་བའི་མཆོད་རྫས་ཀུན། །དངོས་འབྱོར་གནས་འདིར་བཤམས་ནས་འབུལ། །མ་འབྱོར་ཏིང་འཛིན་དམིགས་ནས་འབུལ། །གཙོ་འཁོར་སྤྲུལ་པ་བཅས་རྣམས་ཀྱི། །ཐུགས་དམ་ཡོངས་སུ་བསྐང་གྱུར་ཅིག ། རྒྱལ་བསྟན་དར་བའི་ཕྲིན་ལས་མཛོད། །ཁྱེད་ལ་ཕྲིན་ལས་བཅོལ་བ་ནི། །ནད་མུག་མཚོན་འཁྲུགས་ཞི་བར་མཛོད། །སངས་རྒྱས་བསྟན་པ་དར་བར་མཛོད། །སེམས་ཅན་བདེ་སྐྱིད་འཕེལ་བར་མཛོད། །རྣལ་འབྱོར་འགྲོ་འདུག་གང་བྱེད་ཀྱང༌། །བསུ་སྐྱེལ་ཁ་འཛིན་རྒྱབ་བརྟེན་མཛོད། ཚེ་བསོད་ལོངས་སྤྱོད་འཕེལ་བར་མཛོད། །ཁ་རྗེ་དབང་ཐང་དར་བར་མཛོད། །དགྲ་རྐུན་ཇག་གསུམ་མེད་པར་མཛོད། །དམ་ཉམས་དགྲ་བགེགས་ཐམས་ཅད་ཀྱི། །སྙིང་ཁྲག་དྲོད་མོ་མྱུར་དུ་བཞེས། །དགྲ་བགེགས་མིང་ཡང་མེད་པར་མཛོད། །བདག་གིས་གང་བཅོལ་ཕྲིན་ལས་ཀུན། །ད་ལྟ་མྱུར་དུ་འགྲུབ་པར་མཛོད། །བསྭོ་ཨཱོྃ་ར་ཙ་གྷི་དྷི་སེང་ཧ་སརྦ་སི་དྷི་འདུ། བསྭོ་ཨཱོྃ་ར་ཙ་གྷི་དྷི་སེང་ཧ་རི་དྷི་ཨ་ཚ་སྭཧཱ་ཕཊཿཅེས་པ་འདི་རྣམ་རྒྱལ་ཞེས་པ་ཆུ་སྦྲུལ་ལོར། རྒྱལ་ཆེན་གྲགས་སེང་གིས་དབྲ་བཙུན་ཤེར་རྒྱལ་ལ་བསྟན་པ་བསྲུང་བའི་དམ་བཅའ་ཕུལ་བར་བརྟེན་ནས་མཛད་པའོ། །





༄༅། །བོན་སྐྱོང་སྲུང་མའི་ཚོགས་ཀྱི་གསེར་སྐྱེམས་སྨོན་པ་ཡོངས་འགྲུབ་ཅེས་བྱ་བ་བཞུགས་པ་ལགས་སོ། །


			གདོད་མའི་མགོན་པོ་ཀུན་བཟང་ཡུམ་ཆེན་མོ། །མཐའ་ཀླས་འགྲོ་བའི་དོན་ཕྱིར་སྲུང་མའི་ཚུལ། །མངོན་བཞེངས་མ་མཆོག་སྲིད་པའི་རྒྱལ་མོ་ཞེས། །བླ་མེད་བྱང་ཆུབ་བར་དུ་གུས་བཏུད་ནས། །འདི་དང་ཕྱི་མའི་དོན་ཀུན་མྱུར་འགྲུབ་ཕྱིར། །བོན་སྐྱོང་ཡི་བཞིན་ནོར་བུའི་ཚོགས་རྣམས་ལ། །གུས་པས་གསོལ་བཏབ་འདོད་དོན་བཅོལ་བའི་ཐབས། །འདོད་གུ་སྨོན་པ་ཡོངས་འགྲུབ་ཅེས་བྱ་དགོད། དེ་ཡང་བཟང་ཤིང་དྲི་བཟང་དུད་པ་དང༌། །མཆོད་པ་སྣ་ཚོགས་ཐོགས་ལ་འདི་སྐད་དོ། །བདག་ཉིད་ཡི་དམ་ལྷ་རུ་གསལ་བ་ཡི། །ཐུགས་ལས་འོད་ཟེར་ལྕགས་ཀྱུའི་རྣམ་པ་ཅན། །གྲངས་མེད་འཕྲོས་པས་བོན་སྐྱོང་སྲུང་མ་རྣམས། །མི་མངོན་སྤྱན་དྲངས་མདུན་དུ་བཞུགས་པར་བསམ། །ཕྱི་ནང་གསང་བའི་མཆོད་སྤྲིན་བླ་ན་མེད། །སྟོང་གསུམ་གང་བར་སྤྲུལ་ནས་ཕུལ་བ་ཡིས། །ཐུགས་རྗེ་དགྱེས་པའི་ཚུལ་གྱིས་བཞེས་ནས་ཀྱང༌། །མཆོག་དང་ཐུན་མོངས་དངོས་གྲུབ་སྩོལ་བར་དམིགས། །དེ་འདྲའི་ངང་ནས་ཚིག་བཤད་འདི་ཡིས་བསྐུལ། བསྭོ་བོན་ཉིད་ལྷུན་གྱིས་གྲུབ་པའི་ཞིང་ཁམས་ན། །དུས་གསུམ་སངས་རྒྱས་ཀུན་འདུས་བླ་མ་རྗེ། །འཇིགས་པ་ཀུན་ལས་སྐྱོབ་མཛད་ཡི་དམ་ལྷ། །བརྩེ་གདུང་གྲོགས་མཛད་མ་སྲིང་མཁའ་འགྲོ་དང༌། །ཁྱད་པར་དབྱིངས་ཉིད་ཀུན་ཏུ་བཟང་མོ་ཡི། །ཐུགས་ཉིད་གཡོ་བ་མེད་པའི་ངང་ཉིད་ལས། །སངས་རྒྱས་གཡུང་དྲུང་བོན་བསྟན་སྐྱོང་བའི་ཕྱིར། །འདས་དང་མ་འདས་མཚམས་ལ་མངའ་མཛད་པའི། །སྲིད་པའི་རྒྱལ་མོ་བདེ་འགྲོ་གསང་བའི་ཡུམ། །སྐུ་སྤྲུལ་དུས་དྲུག་སྤྲུལ་པའི་ཁྲོ་མོ་དྲུག ། བཀའ་བློན་དུས་བཞི་དབང་སྒྱུར་རྒྱལ་མོ་བཞི། །ཐུགས་སྤྲུལ་མ་བདུད་སྲིད་པའི་གཉན་མོ་རྒྱལ། །འཇིགས་བྱེད་དབལ་གྱི་མ་མོ་ཉི་ཤུ་བདུན། །ལྷ་སྲིན་གཡབ་འདེབས་དམག་དཔོན་ཆེན་མོ་དགུ། །ཡང་སྤྲུལ་འཇིགས་རྟེན་བརྟན་མ་བཅུ་གཉིས་དང༌། །ཡུམ་སྲས་སྡེ་ལྔ་དགྲ་བླའི་རྒྱལ་མོ་དང༌། །རྨ་རྒྱལ་པོམ་ར་ནེ་གེ་འབྱམས་པ་དང་། །གས་བཙན་དམག་དཔོན་བཙན་རྒོད་ཧུར་པ་དང་། །ཨ་བསེ་རྒྱལ་བ་ཉི་པང་སད་ཝེར་དང་། །སྲོག་བདག་རྒྱལ་པོ་ཆེན་པོ་ཤེལ་ཁྲབ་ཅན། །རྒྱལ་ཆེན་ནོར་ལྷ་གྲགས་པ་སེང་གེ་རྗེ། །རྗེ་ཡི་འགུལ་ལྷ་འཇིག་རྟེན་བརྟན་མ་བཅས། །སྔོན་གྱི་ཐ་ཚིག་དམ་བཅས་མ་བསྙེལ་བར། །ཐུགས་རྗེ་སྤྲུལ་པའི་ཚོགས་དང་གཤེགས་སུ་གསོལ། །དམ་ཚིག་ལྷ་དང་དམིགས་པའི་རྟེན་རྫས་ལ། །གཉིས་སུ་མེད་པར་བརྟན་པར་བཞུགས་སུ་གསོལ། །སྒོ་གསུམ་གུས་པས་ཕྱག་འཚལ་དྭངས་བས་བསྟོད། །ཁྱེད་ཀྱི་ཐུགས་དང་འགལ་གྱུར་མཐོལ་ལོ་བཤགས། །ཕྱི་ནང་གསང་གསུམ་འདོད་ཡོན་མཆོད་པའི་རྫས། །རྣམ་ལྔ་རྣམ་བརྒྱད་བཀྲ་ཤིས་རྟགས་ཀྱི་རྫས། །དཀར་མངར་འབྲུ་སྣ་ཞུགས་ཤངས་གསེར་སྐྱེམས་དང༌། །ཕྱེ་མར་བཟང་ཤིང་དྲི་ཞིམ་བསང་མཆོད་འདི། །མ་མཆོག་སྲིད་པའི་རྒྱལ་མོ་ལ་སོགས་ཏེ། །གཡུང་དྲུང་བོན་སྐྱོང་སྲུང་མ་རྣམས་ལ་འབུལ། །ཁྱེད་རྣམས་ཐུགས་དམ་བསྐང་བའི་བྱིན་རླབས་ཀྱིས། །མཆོག་དང་ཐུན་མོངས་དངོས་གྲུབ་བདག་ལ་སྩོལ། །དེ་ལྟར་འདོད་ཡོན་མཆོད་རྫས་སྣ་ཚོགས་འདིས། །བོན་སྐུ་ཀུན་ཏུ་བཟང་མོའི་ཐུགས་དམ་བསྐང༌། །རྫོགས་སྐུ་དབུ་བརྒྱ་ཕྱག་སྟོང་ཐུགས་དམ་བསྐང༌། །སྤྲུལ་སྐུ་བདེ་འགྲོ་གསང་ཡུམ་ཐུགས་དམ་བསྐང༌། །བཀའ་བློན་རྫུ་འཕྲུལ་སྨན་བཞིའི་ཐུགས་དམ་བསྐང༌། །ཐུགས་སྤྲུལ་མ་བདུད་སྲིད་རྒྱལ་ཐུགས་དམ་བསྐང༌། །དབལ་མོ་ཉི་ཤུ་རྩ་བདུན་ཐུགས་དམ་བསྐང༌། །གཡབ་འདེབས་དམག་དཔོན་མ་དགུའི་ཐུགས་དམ་བསྐང༌། །ཡང་སྤྲུལ་བརྟན་མ་བཅུ་གཉིས་ཐུགས་དམ་བསྐང༌། །བསྟན་སྲུང་རྨ་གཉན་པོམ་རའི་ཐུགས་དམ་བསྐང༌། །མི་བདུད་འབྱམས་པ་ཁྲག་མགོའི་ཐུགས་དམ་བསྐང༌། །གས་བཙན་དམག་དཔོན་རྒྱལ་པོའི་ཐུགས་དམ་བསྐང༌། །བཙན་རྒོད་ཧུར་པ་གསོད་སྐྱེན་ཐུགས་དམ་བསྐང༌། །བྲག་བཙན་ཨ་བསེ་རྒྱལ་བའི་ཐུགས་དམ་བསྐང༌། །གཏེར་བདག་ཡུམ་སྲས་སྡེ་ལྔའི་ཐུགས་དམ་བསྐང༌། །ཡུམ་ཆེན་དགྲ་བླའི་རྒྱལ་མོའི་ཐུགས་དམ་བསྐང༌། །རྒྱལ་པོ་ཉི་པང་སད་ཝེར་ཐུགས་དམ་བསྐང༌། །སྲོག་བདག་ཤེལ་ཁྲབ་འབར་བའི་ཐུགས་དམ་བསྐང༌། །རྒྱལ་ཆེན་གྲགས་པ་སེང་གེའི་ཐུགས་དམ་བསྐང༌། །རྗེ་ཡི་འགུལ་ལྷ་བཅུ་གསུམ་ཐུགས་དམ་བསྐང༌། །འཇིག་རྟེན་བརྟན་མ་བཅུ་གཉིས་ཐུགས་དམ་བསྐང༌། །ཁྱེད་རྣམས་ཐུགས་དམ་བསྐངས་པའི་བྱིན་རླབས་ཀྱིས། །གཡུང་དྲུང་བསྟན་པའི་མངའ་ཐང་དགུང་དུ་བསྟོད། །བསྟན་འཛིན་སྐྱེས་བུའི་འཕྲིན་ལས་རྒྱས་པ་དང༌། །བསྟན་པའི་སྦྱིན་བདག་མངའ་ཐང་ལོངས་སྤྱོད་འཕེལ། །བསྟན་པ་ཕྱོགས་བཅུར་རྒྱས་པའི་འཕྲིན་ལས་མཛོད། །མི་མཐུན་དགྲ་ཚོགས་ཐུགས་རྗེའི་སྟོབས་ཀྱིས་ཞི། །དཔལ་འབྱོར་སྙན་གྲགས་བསོད་ནམས་རྒྱས་པར་སྤེལ། །ཡངས་པའི་ཞིང་ཁམས་ཐམས་ཅད་དབང་ལ་བསྒྱུར། །ལོག་བྱེད་བར་བཅོད་དྲག་རྩལ་ཤུགས་ཀྱིས་སྒྲོལ། །གཞི་རུ་འདུག་ན་ཚེ་ཡི་རྫིའུ་མཛོད། །བླ་ཚེ་མི་འགྱུར་སྲོག་གི་ཀ་བ་ཚུགས། །བྱེས་སུ་ཆས་ན་ལམ་ལྷ་གཉེན་པོ་མཛོད། །ལམ་དགྲ་ཆུ་འཕྲང་འཇིགས་པའི་ཚོགས་རྣམས་སྒྲོལ། །རྒྱུན་དུ་ལྷ་དང་སྲུང་མ་ཁྱེད་བསྟེན་ན། །ཅི་བསམ་དོན་རྣམས་འགྲུབ་པའི་སྡོང་གྲོགས་མཛོད། །མཆོག་དང་ཐུན་མོངས་དངོས་གྲུབ་བདག་ལ་སྩོལ། །བཅོལ་བའི་ཕྲིན་ལས་མྱུར་དུ་འགྲུབ་པར་མཛོད། །ཅེས་པ་རྒྱུན་དུ་བསྟེན་ན་ཚུལ་བཞིན་དུ་སྡོང་གྲོགས་བྱེད་པ་ཐེ་ཚོམ་མེད་དོ། །སྨྲས་པ། བསྟན་པའི་སྙིང་པོ་སངས་རྒྱས་གཡུང་དྲུང་བོན། །བསྟན་སྲུང་སྲིད་པའི་རྒྱལ་མོ་འཁོར་བཅས་ལ། །བསྟན་པ་སྲུང་ཕྱིར་འཕྲིན་ལས་བཅོལ་བའི་ཐབས། །བསྟན་པ་རྒྱས་པའི་པད་ཚལ་ཞེས་བྱ་བ། །མི་དབང་ཕུན་ཚོགས་བསྟན་འཛིན་རྣམ་རྒྱལ་གྱིས། །ཡང་ཡང་བསྐུལ་ངོར་སྨན་རིའི་བླ་མིང་བ། །ཉི་རི་ཤེལ་ཞིན་བྱ་བས་གསེར་འཕྱང་གི། །ནག་པ་ཟླ་བའི་ཡར་ཚེས་བཟང་པོར་བྲིས། །གཞུང་དོན་ཚུར་རོལ་མཐོང་བས་རྟོགས་མིན་པས། །འགལ་གྱུར་ལྷ་དང་བཀའ་སྐྱོང་ཚོགས་ལ་བཤགས། །དགེ་ཚོགས་ཅི་མཆིས་མཁའ་མཉམ་འགྲོ་ལ་བསྔོ། །མྱུར་དུ་རྫོགས་པའི་སངས་རྒྱས་འཐོབ་པར་ཤོག ། །ཐ་ཚན་མུ་ཙུག་སྨར་རོ། །





༄༅། །སྲོག་བདག་གྲོགས་མཆོག་བསྐུལ་པ།


			༄༅། །གནས་བདག་གྲོགས་མཆོག་བཅའ་ཐབས་ལ། །གླང་ཕོར་རམ་བས་ཟངས་སྡེར་གཅིགབཤོས་བསང་ལྡེམ་པ་ལྔ་སྟེ། །ར་དམར་རྟ་དམར་དང༌། བྱ་དང་འབྲང་རྒྱས་དང༌། །འབྲས་ལུག་དང་ཡུ་ཏིའི་ཕུད་སྦྱར། །སྤྱན་གཟིགས་སྣ་ཚོགས་དང༌། །མདའ་བྱ་རྒོད་སྒྲོ་ལ་དར་དམར་བཏགས་པ་བརྟེན་དུ་འཛུགས་ལ་འདི་སྐད་དོ། །ཀྱཻ། ཕ་ཡི་ཆོ་སྨོས་པ། །ཀླུ་བཙན་མཐུ་བོ་ཆེ། །མ་ཡི་འབྲང་སྨོས་པ། །ཀླུ་མོ་འོད་འབར་མ། །དེ་གཉིས་བཤོས་ཤིང་སྤྲུལ་པའི་སྲས། །མི་ཕོ་དམར་པོ་གཅིག ། རྟ་དམར་གློག་རྒྱུ་བཅིབས། །དབུ་ལ་ལེ་རྒན་དམར་པོ་བཅིངས། །སྐུ་ལ་དར་དམར་བེར་ཆེན་གསོལ། །ཕྱག་གཡས་ཟངས་གྲི་དམར་པོ་བསྣམས། །གཡོན་པས་བཙན་ཞགས་དམར་པོ་གསོལ། །འཁོར་དུ་ཀླུ་བཙན་འབུམ་གྱིས་བསྐོར། །གསང་བའི་མཚན་གསོལ་བ། །ཀླུ་བཙན་རྡོ་རྗེ་དཔུང་འཇོམས་རྩལ། ཡང་ཅིག་སྤྲུལ་པའི་ཚེ། །མི་ཕོ་དམར་པོ་ལ། །དབུ་ལ་བསེ་ཡི་རྨོག་ཞུ་གསོལ། །སྔོན་དམར་དར་གྱི་དབང་རྟགས་ཅན། །སྐུ་ལ་བསེ་ཁྲབ་དམར་པོ་གསོལ། །བསེ་ཡི་ལྡེམས་དཀར་སྐེད་ལ་བཙུགས། །སྟག་རལ་གཡས་ལ་གཟིག་ཤུབ་གཡོན། །ལྕགས་ཀྱི་ཆག་བུ་ཞབས་ལ་གསོལ། །རྒྱབ་ལ་བསྭེ་ཕུབ་དམར་པོ་ལ། །སྦྲུལ་ནག་ཆུན་པོའི་ཕུབ་ཐག་ཅན། །ཕྱག་གཡས་བཙན་མདུང་དམར་པོ་བསྣམས། །ཆུ་དར་སྔོན་པོའི་བ་དན་བཏགས། །ཡབ་ཡུམ་གཉིས་ཀྱི་རྟགས་ཀྱང་ཡིན། །ཕྱག་གཡོན་གསེར་གྱི་མདའ་གཞུ་འཛིན། །སྟེང་ན་ལྷ་བཙན་འབུམ་གྱིས་བསྐོར། །འོག་ན་ཀླུ་བཙན་འབུམ་གྱིས་བསྐོར། །བར་ན་བྲག་བཙན་འབུམ་གྱིས་བསྐོར། །འཁོར་ནི་འབུམ་ཕྲག་བསམ་མི་ཁྱབ། །བཞུགས་པའི་སྐུ་མཁར་ནི། །སྲིན་པོ་རི་ཡི་བྲག ། ཐུགས་ཀྱི་དགྱེས་སྡེ་ནི། །མཚོ་སྨན་རྒྱལ་མོ་ལགས། །བཀའ་ཡི་བློན་པོ་ནི། །སྲོག་བདག་རྒྱལ་པོ་ལགས། །རྗེ་འབངས་དཔོན་གཡོག་ལ། །གསས་བཤོས་རུ་དགུ་དང༌། །བཤོས་སངས་ལྡེམ་པ་དང༌། །མདའ་དམར་དར་དམར་དང༌། །ཞལ་ཟས་སྣ་ཚོགས་དང༌། །ཛ་གད་སྐྱེམས་གང་དང༌། །རིན་ཆེན་སྣ་ལྔའི་མཆོད། །གྲོགས་མཆོག་ཆེན་པོ་རྒྱལ་བ་འབར། །མ་ཡོ་མ་འཐུར་བར། །སྡོང་དང་གྲོགས་མཛོད་ཅིག ། བྱིན་རླབས་མཐུ་རྩལ་དངོས་གྲུབ་སྩོལ། །གསོལ་མཆོད་གཙང་མ་འདི་བཞེས་ལ། །སྒྲུབ་གཤེན་བདག་གི་མགོན་སྐྱབས་མཛོད། །བཅོལ་བའི་ཕྲིན་ལས་གྲུབ་པར་མཛོད། །རྒྱལ་པོ་ཆེན་པོའི་གསོལ་ཟས་བགྱིས་ཤིག་ཅེས་བྱའོ། །དེ་ནས་རང་ཡི་དམ་གྱི་ང་རྒྱལ་དང་མ་བྲལ་བར་བྱས་ནས་འདི་སྐད་དོ། ། ཀྱཻ། ཕྱོགས་ཕྱོགས་དག་ཀྱང་ཕ་ཀི་ན། །ཉི་མ་ཤར་ཕྱོགས་ཕ་ཀི་ན། །རི་བོ་མ་ལ་ཡ་ཡི་རྩེ་མོ་ན། །དུང་མཁར་དེ་ནི་དཀར་པོ་ལ། །འབྲམ་བཞི་ལྕགས་ལ་བྱ། །ལྕགས་ཀྱི་འབྲམ་བཞི་ལ། །འོག་ན་བྱི་མི་འཛུལ། །ཟུར་བཞི་དུང་ལ་བྱས། །དུང་ཟུར་དཀར་པོ་ལ། །སྐྱི་སེར་རླུང་མི་འཕྱོ། །ལོགས་བཞི་ཤེལ་ལ་བྱས། །ཤེལ་ལོགས་སྐྱ་བོ་ལ། །གཟར་ཏེ་སྤྲེལ་མི་འཛེག ། ཁ་པད་གསེར་ལ་བྱས། །གསེར་པད་སེར་པོ་ལ། །མཐོ་སྟེ་རྒོད་མི་ལྡིང༌། །ཅོད་པཎ་གཡུ་ལ་བྱས། །གཡུ་ཡི་ཅོད་པཎ་ལ། །གཉན་ཏེ་ཁྱུང་མི་ཆགས། །སྒོ་མོ་དུང་ལ་བྱས། །དུང་གི་སྒོ་མོ་ལ། །གཉན་ཏེ་རྒོད་མི་ལྡིང༌། །རེ་བཞི་གཟི་ལ་བྱས། །གཟི་ཡི་རེ་བཞི་ལ། །གདུང་སྟེ་རླུང་མི་འབྱུང༌། །དུང་གི་ཡག་ཤིང་ཁྲ་ལ་ལ། །དེ་ལ་གདུག་པའི་སྦྲུལ་མི་འཁྲིལ། །ཁྲུ་གང་ཙམ་གྱི་གནམ་མ་སླེབས། །ཆག་གང་ཙམ་གྱི་སར་མ་སླེབས། །དེ་འདྲའི་མཁར་གྱི་ནང་ཤེད་ན། ཤར་ཕྱོགས་རྒྱལ་པོ་ཤེལ་ཁྲབ་ཅན། །རྒྱལ་ཕྲན་འབུམ་གྱི་དབུས་ན་འགྱིང༌། །སྐུ་ལ་དུང་འོད་དཀར་པོ་འཁྲིལ། །ཞང་ཞུང་བོན་གྱི་མཚན་གསོལ་བ། །ཡ་ཅོ་དཀར་པོ་ཞེས་ཀྱང་བྱ། །རྒྱ་གར་ཆོས་ཀྱི་མཚན་གསོལ་བ། རྒྱལ་པོ་ཆེན་པོ་ཤེལ་སྐྱ་ཅན། སྤུ་རྒྱལ་བོད་ཀྱི་མཚན་གསོལ་བ། །ཉི་པང་སད་ཀྱི་མཐུ་བོ་ཆེ། སྐྱེ་བོ་ཡོངས་ཀྱི་མཚན་གསོལ་བ། །ཤར་ཕྱོགས་རྒྱལ་པོ་འོད་དཀར་འཛིན། སྔགས་པ་རྡོ་རྗེའི་མཚན་གསོལ་བ། །སྲོག་བདག་རྒྱལ་པོ་འོད་པོ་ཆེ། །མཐུ་རྩལ་འོད་ཀྱི་མཐུ་བོ་ཆེ། །སྔོན་གྱི་བསྐལ་པ་དང་པོ་ལ། །རྒྱ་གར་གཙུག་ལག་ན་ལེན་ཏྲ་ཡི་སྲུང་མ་མཛད། །ཆིབས་སུ་སྔོན་པོ་གཞའ་འདྲ་བཅིབས། །སྐུ་ལ་འོད་ཀྱི་སླགས་པ་གསོལ། །ཉི་ཟླའི་འོད་ཟེར་འཕྲོས་པ་གསོལ། །འཛམ་གླིང་འོད་ཀྱི་ཁེངས་པར་བྱེད། །སྐུ་ཡི་རྫུ་འཕྲུལ་མཛད་པའི་ཚེ། །སྐུ་ལ་ཤེལ་སླག་སྐྱ་བོ་གསོལ། །སེམས་ཅན་ཡོངས་ལ་མངའ་དབང་མཛད། །འཛམ་གླིང་སྲིད་པ་ཉུལ་བའི་ཚེ། །སྐུ་ལ་དུང་ཁྲབ་དཀར་པོ་གསོལ། །དབུ་ལ་དུང་རྨོག་དཀར་པོ་ཅིག ། སྐར་ཆེན་འོད་ཟེར་འཕྲོ་བ་ནི། །འཛམ་གླིང་གསལ་བའི་འོད་དཔུང་ཅན། །ཆུང་སྲི་ཀུན་གྱི་མངའ་བདག་པོ། །ན་ཆུང་ཀུན་གྱི་ཡིད་ཀྱང་འཕྲོག ། སྲོག་བདག་སྲིད་པའི་རྒྱལ་པོ་བྱ། །བོད་ཡུལ་དབུས་སུ་བྱོན་པའི་ཚེ། །རྒྱལ་པོ་ཁྱེའུ་ཆུང་ཞེས་ཀྱང་བྱ། །དབུ་ལ་དར་དཀར་འགྱིང་ཐོད་བཅིངས། །སྐུ་ལ་དར་དཀར་རལ་ག་གསོལ། །གསེར་གྱི་གོང་ལག་འོད་དུ་འཕྲོ། །དཀར་པོ་ཕུན་དམར་ཆིབས་སུ་བཅིབ། །གསེར་ཁྲབ་སེར་པོ་སི་ལི་ལི། གཡུ་མཐུར་སྔོན་པོ་ན་ར་ར། །དུང་གི་སྒ་སྟན་ཝང་སེ་ཝང༌། །དུང་ཡོབ་དཀར་པོ་ཁྲ་ལ་ལ། །ཕྱག་ན་སྦ་ལྕགས་དཀར་པོ་བསྣམས། །རུ་དར་དཀར་པོ་གནམ་དུ་འཕྱར། །སྐྱེས་པ་ཀུན་གྱི་བདུད་ཀྱང་བྱེད། །ཁྱེད་ཀྱི་རྫུ་འཕྲུལ་མཛད་པའི་ཚེ། །དུང་གི་མི་ཕོ་དཀར་པོ་གཅིག ། འོད་དཔུང་དཀར་པོ་ཀྱི་ལི་ལི། དུང་རྟ་དཀར་པོ་ཆིབས་སུ་བཅིབ། །ཤེལ་གྱི་བྱ་དཀར་གླད་ན་ལྡིང༌། །ཁྱི་དཀར་སྣ་དམར་ཕྱི་ནས་འབྲིང༌། །སྲོག་ཆགས་ཀུན་གྱི་བདག་པོ་ཡིན། །ཐེའུ་རང་འབུམ་གྱི་གཙོ་བོ་ལགས། །སྙོ་འབོག་གྱོང་བརྡོལ་བདག་པོ་ལགས། །འགོང་པོ་སྟོང་སྡེ་ཕོ་ཉར་འགྱེད། །རྫུ་འཕྲུལ་སྟོབས་དང་ལྡན་པ་ཁྱེད། །སྲོད་ལ་ཚུར་བྱོན་ཟླ་བའི་ཟེར་ལ་བྱོན། །སེམས་ཅན་ཀུན་གྱི་སྲོག་གཅོད་བྱེད། །ནམ་གུང་ཐུན་ལ་བབ་པའི་ཚེ། །སྐུ་ལ་ཤེལ་ཁྲབ་འོད་འཕྲོ་གསོལ། །འོད་ཀྱི་ཐམས་ཅད་སྔངས་སུ་འཇུག ། སྔངས་པ་དམ་ཉམས་བརྒྱལ་དུ་འཇུག ། བུད་མེད་ཀུན་གྱི་སྙིང་དུ་འཇུག ། ཕྱག་ན་ཟངས་གྲི་དམར་པོ་ཐོགས། །སྐྱེས་པ་ཀུན་གྱི་སྲོག་གཅོད་བྱེད། །གིང་ཆེན་ཤར་གྱི་སྐྱེས་གཅིག་པོ། །ཁྱེད་ལ་དམ་རྫས་མཆོད་པ་འབུལ། །སྡང་བའི་དགྲ་བོའི་སྲོག་རྩ་ཆོད། །ཐོ་རངས་ཕར་ལ་གཤེགས་པའི་ཚེ། །སྐྱ་རེངས་དང་པོ་གཤེགས་པའི་ལམ། །སྐར་ཆེན་དང་པོ་གླད་ཀྱི་ཞྭ། །ཁྱེད་ལ་དམ་རྫས་མཆོད་པ་འབུལ། །ཉི་ཤར་ཚུར་ལ་བྱོན་པའི་ཚེ། །ཉི་ཟེར་དམར་པོ་རྟ་རུ་ཞོན། །ཉི་པང་སད་ཀྱི་མཐུ་བོ་ཆེ། །ཁྱེད་ཀྱི་བཀའ་བློན་ཆེན་པོ་ནི། །བན་དྷེ་ནག་པོ་དར་གྱི་ཕོད་ཁ་ཅན། །ཤེལ་གྱི་ཟངས་གྲི་སྐེད་ལ་བཙུགས། །དགྲ་སྲོག་གཅོད་པའི་མཐུ་རྩལ་ཅན། །རེས་འགའ་བྱི་ལ་ག་པར་སྤྲུལ། །འོད་དཔུང་གསེབ་ནས་རྒྱུག་མཆོང་བྱེད། །རེས་འགའ་སྤྲེའུ་ག་པར་སྤྲུལ། །ཞལ་འཛུམ་མང་པོ་མུ་ལུ་ལུ། །རེས་འགའ་ཁྱི་དཀར་སྣ་དམར་སྤྲུལ། །དགྲ་བོའི་སྲོག་ལ་ཧབ་ཐོབ་བྱེད། །རེས་འགའ་བྱ་དཀར་ཐོ་ལེར་སྤྲུལ། །དགྲ་བོའི་བླ་ཚེ་སྤར་གྱིས་འདེབས། །རེས་འགའ་བཙུན་པ་ཆེན་པོ་སྤྲུལ། །མཁར་སིལ་གསེག་གཤང་ཁྲ་ལ་ལ། །རེས་འགའ་བུ་ཆུང་ཆེན་པོར་སྤྲུལ། །ན་ཆུང་གཞོན་པའི་སྲིད་ཀྱང་འཕྲོག ། རེ་འགའ་ཁྱེའུ་ཆུང་དར་ཆས་ཅན། །དམ་ཚིག་ཅན་ལ་དངོས་གྲུབ་སྟེར། །རྫུ་འཕྲུལ་འོད་ཀྱི་རྒྱལ་པོ་ཡིན། །གཙུག་ལག་ཁང་གི་སྲུང་མ་ཡིན། །ལྷ་ཁང་ཀུན་གྱི་དཀོར་བདག་ཡིན། །འཁོར་ནི་རྒྱལ་ཕྲན་སྟོང་སྡེ་ཡིན། །ལྕམ་མོ་སྲས་དང་འཁོར་བཅས་ལ། །དམ་རྫས་མཆོད་པ་སྣ་ཚོགས་དང༌། །སྤྱན་གཟིགས་དཀོར་ཆས་སྣ་ཚོགས་འབུལ། །དུང་རྟ་དཀར་པོ་དང༌། །བྱ་དཀར་ཐོ་ལེ་རྟ་རུ་འབུལ། །སྙུག་རྒོད་གཙང་མ་རྟེན་དུ་འཛུགས། །དམ་ཉམས་དགྲ་ལ་སྙོ་འབོགས་ཐོངས། །གློ་བུར་ཧུར་ཐུམ་དགྲ་བོ་སོད། །སྲོག་རྩ་ཆོད་ལ་སྙིང་ཁྲག་དྲོངས། །དགྲ་བོ་བསྒྲལ་བའི་དུས་ལ་བབ། །བཅོལ་བའི་ཕྲིན་ལས་གྲུབ་པར་མཛོད། །ར་ཙ་ཏྲི་ཏྲི་ས་མ་ཡ། །དགྲ་བོའི་སྙིང་ལ་བྷོ། །ར་ཙའི་དགྲ་སྲོག་ཆོད། །སྲོག་རྩ་གཏུབ། ཁྲག་ལ་ཡ། །མ་ར་ཡ་རྦད། །བྷ་ལིང་ཏ་ལ་ཁ་ཧཱི། །ཨ་སྨྲི་ཏ་ལ་ཁ་ཧཱི། །པུ་ཙ་ལ་ཁ་ཧཱི། །ཤ་ཁྲག་ལ་ཁ་ཧཱི། །ཅེས་བརྗོད་ལ་མཆོད་པ་འབུལ་ཞིང་བཅོལ་བའོ། །བསམ་ཡས་གཏེར་མ་རྒྱལ་པོ་མཆོད་ཐབས་གསང་བསྐུལ་ཨུ་ཡ། དགེའོ། །བཀྲ་ཤིས། །





༄༅། །རྒྱུན་གྱི་རྟེན་གཏོར་མངའ་གསོལ་བཞུགས།


			༄༅། །བསྭོ་མ་གཡེལ་མ་འདའ་བོན་སྐྱོང་ཚོགས། །རྟག་ཏུ་མཆོད་ཅིང་བསྟེན་པའི་ཕྱིར། །བརྟེན་གཏོར་འདི་ཡི་མངའ་གསོལ་ལོ། །རྒྱུན་ཏུ་མི་འབྲལ་འགྲོགས་པའི་ཕྱིར། །རྒྱུན་གྱི་གཏོར་མས་མངའ་གསོལ་ལོ། །ཐུགས་དམ་གནད་ནས་བསྐུལ་བའི་ཕྱིར། །སྙིང་པོ་སྔགས་ཀྱིས་མངའ་གསོལ་ལོ། །སྐུ་ཡིས་གཟི་མདངས་བསྐྱེད་པའི་ཕྱིར། །དཔའ་བོ་ཆང་གིས་མངའ་གསོལ་ལོ། །གསུང་མཆོག་དྲག་པོར་སྒྲོགས་པའི་ཕྱིར། །རཀྟ་ཁྲག་གིས་མངའ་གསོལ་ལོ། །ལྗགས་ཀྱི་དབང་པོ་ཚིམ་པའི་ཕྱིར། །དམར་ཆེན་གཏོར་མས་མངའ་གསོལ་ལོ། །ཐུགས་མཆོག་བདེ་ལ་བཀོད་པའི་ཕྱིར། །བདུད་རྩི་སྨན་གྱིས་མངའ་གསོལ་ལོ། །དབང་ཐང་ཕུན་སུམ་ཚོགས་པའི་ཕྱིར། ཕྱི་ནང་མཆོད་པས་མངའ་གསོལ་ལོ། །བསྒྲུབ་གཤེན་སྐུ་ཚེ་བསྲིང་བའི་ཕྱིར། །གསེར་གྱི་ཕུར་པས་མངའ་གསོལ་ལོ། །ཕོ་བརྒྱུད་འཕན་དར་རྒྱས་པའི་ཕྱིར། ངང་མོའི་སྙིང་གིས་མངའ་གསོལ་ལོ། །མོ་རྒྱུད་བཙན་དར་འཛོམས་པའི་ཕྱིར། །དུང་ལུག་སྙིང་གིས་མངའ་གསོལ་ལོ། །འཁོར་འདབས་དར་རྒྱས་འཛོམས་པའི་ཕྱིར། །སྨན་ཤའི་སྙིང་གིས་མངའ་གསོལ་ལོ། །སྙན་གྲགས་བཙན་ཕྱུག་འཛོམས་པའི་ཕྱིར། །བྱ་རྒོད་རྒྱལ་མཚན་འདི་ཡིས་མངའ་གསོལ་ལོ། །སྔོན་ཚེ་རྒྱལ་བའི་སྤྱན་སྔ་རུ། །ཅི་ལྟར་ཁས་བླངས་དམ་བཅས་བཞིན། །དུས་གསུམ་སངས་རྒྱས་བསྟན་པ་སྲུངས། །སྒྲུབ་རྒྱུད་འཛིན་པའི་དབུ་འཕང་བསྟོད། །བསྒྲུབ་གཤེན་བསམ་པའི་དོན་རྣམས་བསྒྲུབས། །ཆག་ཉམས་འགལ་འཁྲུལ་བྱང་བར་མཛོད། །ཚེ་དང་ལོངས་སྤྱོད་རྒྱས་པར་མཛོད། །སྡང་བའི་དགྲ་བོ་འདུལ་བར་མཛོད། །ཐུགས་དམ་བསྐང་བའི་དུས་ལ་བབ། །མངའ་ཆེན་གསོལ་བའི་དུས་ལ་བབ། །དབལ་ཁ་གསོལ་བའི་དུས་ལ་བབ། །མངའ་གསོལ་དོན་དང་ལྡན་པར་མཛོད། མངའ་གསོལ་བྱས་པས་ཐུགས་མ་གཡེལ། །བཅོལ་བའི་ཕྲིན་ལས་གྲུབ་པར་མཛོད། །ཅེས་པས་གྱེར་ལ་མདོས་དང་གཏོར་མ་ལ་སྨན་རག་བྲན། བོན་སྐྱོང་མངའ་གསོལ་འདི་གཉེན་བོན་ལི་ཤུ་སྟག་རིང་གིས་མཛད་པའོ། །ཉམས་ཆགས་ཆེ་འམ་སྒྲུབ་པ་གཏུང་པའམ། དགྲ་ལ་རྟགས་མ་ཐོན་པའམ། འཁོར་ལ་འགལ་རྐྱེན་བྱུང་བའམ། དེའི་དོན་དུ་ཡི་གེར་བཀོད། སྤ་གྲོ་སྟག་ཚང་ནས་བརྙེད་པའོ། །





༄༅། །གར་འདུག་ཡུལ་སའི་བསང་མཆོད་ཕྲིན་ལས་མྱུར་གྲུབ་བཞུགས།


			༄༅། །ཡིད་དམ་ལྷ་ལ་ཕྱག་འཚལ་ལོ། །རང་ཉིད་གར་འདུག་གི་ས་ཕྱོགས་ཀྱི། ས་བདག་ཀླུ་གཉན་གཏོད་དང་གཞི་བདག་ལ། གཏོར་མ་འབུལ་ཞིང་གྲོགས་སུ་བཅོལ་བ་དང༌། འགྲེས་པ་བསྡུམ་ཞིང་དབང་དུ་བསྡུ་བའི་ཕྱིར། སེམས་བསྐྱེད་ལྡན་པའི་རྣལ་འབྱོར་བས། དཀྱིལ་འཁོར་མཆོད་རྫས་བཤམ་ཐབས་ལོགས་སུ་གསལ། མཎྗིལ་རྐང་གསུམ་ཐོག་ཏུ་གཞི་བདག་མཆོད་པ་བཤམས། དཀར་གསུམ་མངར་གསུམ་ཤེལ་ཚིག་ཕྱེ་མར་ལ་སོགས་དམིགས་པའི་བརྟེན་རྫས་ལོངས་སྤྱོད་སྣ་ཚོགས་བཤམས་ལ། དེ་ནས། རང་ཉིད་ཀུན་བཟང་དུ་བསྒོམ་ལ། དཀར་པོ་དགེ་བ་ལ་དད་པ་སྐྱེས་པས། གཞི་བདག་ཡུལ་ས་ལྷ་ཀླུ་མཐུ་སྟོབས་དང་ལྡན་པ་རྣམས་ཀྱིས། བདག་ལ་དགའ་མགུ་ཡིད་རང་ཕུལ་ནས་དགེ་བའི་སྡོང་གྲོགས་བྱེད་པར་བསམ། དེ་ནས་སྤྱན་དྲང་ལ་བསྟིམ། གར་གནས་ཡུལ་ས་དེ་ནས་ཡིད་དམ་གྱི་སྔགས་བཤམ་འདི་གདགས་ལ་བཟླའོ། །ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་དུ། །ཨཱོྃ་ཨ་ཀ་ཛ་ཤ་ར་ཌཀྐི་ནི། སརྦ་དྷེ་བ་ཡང་རི་པང་ཀོང་ཛ། ཨཱོྃ་ན་ག་ལེ་ཧཱུྃ། དུམ་པ་ལེ་ཧཱུྃ། ན་ག་ར་ཙ་ཨ་གུ་ཤ་ཡ་ཛ་ཛ་སིདྷི་ཛ་ཧཱུྃ། དེ་ནས། སྐད་ཅིག་བདག་ཉིད་ཡི་དམ་ང་རྒྱལ་གྱིས་མེ་ཡི་ཐབ་ནང་དུ་མཁའ་འགྲོ་མ་སྐུ་མདོག་སེར་མོ་ཞལ་གཅིག་ཕྱག་གཉིས་གཡས་བྷན་དྷ། གཡོན་དུ་བདུད་རྩིའི་བུམ་པ་བསྣམས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ་གཅིག་མེའི་དཀྱིལ་འཁོར་ནང་དུ་བསྐྱེད། དེ་ནས་ཞལ་དུ་མཁན་ཤུག་ཕྱེ་མར་འབུལ་བ་ནི། ཨཱོྃ་ཨ་མ་རདྞ་ཛི་བྷན་དྷེ་སརྦ་དྷེ་བ་ཨ་ན་ལེ་སྭཱཧཱ། གང་འདོད་ཁ་བསྒྱུར། དགེ་བའི་བར་ཆད་ལོག་འདྲེན་སྡང་དགྲ་གནོད་བགེགས་ཐམས་ཅད་ཞི་བ་ཤན་ཏིང་ཀུ་རུ་ཡེ་སྭཱཧཱཿ། དེ་ནས་བསྟོད་པ་ནི། ཀྱཻ། སྟོང་གསུམ་སྲིད་པའི་འཇིག་རྟེན་དང་། ། ཡུལ་རི་ས་ཕྱོགས་འདི་དག་ལ། ། གནས་པའི་ས་བདག་ཀླུ་གཉན་དང༌། ། ཡུལ་ས་གཞི་བདག་འཁོར་བཅས་རྣམས། ། རྣལ་འབྱོར་བདག་གིས་སྤྱན་འདྲེན་ནས། ། འཁོར་བཅས་མ་ལུས་གཤེགས་སུ་གསོལ། ། ཁྱེད་ནི་རྫུ་འཕྲུལ་སྟོབས་དང་ལྡན། ། བར་སྣང་ས་གཞི་ཆུ་བོའི་བདག། བཟང་ངན་གཉིས་ཀྱི་ཤན་འབྱེད་ཅིང༌། ། འགྲོ་བ་མི་དང་ལྷན་ཅིག་གནས། ། ཁྱད་པར་ཡུལ་གྱི་གནས་མཆོག་འདིའི། ། ཡུལ་སའི་རྒྱལ་པོ་ཆེན་པོ་ཁྱོད། ། རྣལ་འབྱོར་བདག་གིས་སྤྱན་དྲངས་ན། ། མཆོད་པའི་གནས་འདིར་གཤེགས་སུ་གསོལ། ། ཁྱེད་ལ་མཆོད་པ་འབུལ་བ་ནི། ། འབྲས་ཀྱི་བཤོས་བུ་རྒྱན་ཅན་དང༌། ། རིན་ཆེན་འབྲུ་ཡི་གཡག་ལུག་ར། ། སྨྱུག་རྒོད་རིན་ཆེན་མདའ་དར་དང༌། །ཕྱེ་མར་མཁན་ཤུག་བལ་ལུ་དང༌། ། ཆང་ཕུད་གསེར་སྐྱེམས་འབྲུ་སྣ་དང༌། །དཀར་གསུམ་མངར་གསུམ་སྨན་མཆོད་དང༌། ། བཟང་ཤིང་སྣ་ཚོགས་དུད་པ་དང༌། །ཤོག་ཤོག་དོང་ཙེ་བལ་ཚོན་དང༌། །ཤེལ་ཚིག་ཁྲི་དཀར་སྟོང་ནག་དང༌། །དག་ཅིང་གཙང་མར་བཤམས་པ་རྣམས། །བདག་གི་བསམ་པ་དག་པ་དང༌། །དུས་གསུམ་བདེར་གཤེགས་བདེན་པ་དང༌། །ཏིང་འཛིན་སྔགས་ཀྱི་བྱིན་སྟོབས་ཀྱི། །ཁྱེད་ཀྱི་དབང་པོ་ལྔ་ཡི་སྤྱོད་ཡུལ་དུ། །འདོད་ཡོན་ལོངས་སྤྱོད་ཚིམ་གྱུར་ཅིག ། ཁྱེད་ཀྱི་འདོད་པ་ཚིམས་ནས་ཀྱང༌། །བདག་ཅག་རྣལ་འབྱོར་འཁོར་བཅས་ལ། །ནད་ཡམས་མུ་གེ་མཚོན་འཁྲུག་དང༌། བཙའ་སད་སེར་གསུམ་ཐོག་མདའ་དང༌། ། གོད་ཁ་ཆོ་འཕྲུལ་ལྟས་ངན་དང༌། ། མི་ནད་ཕྱུགས་ནད་མ་གཏོང་ཞིག། བདག་གི་འདོད་པའི་བསམ་པ་སྒྲུབས། ། དཀར་པོ་དགེ་བའི་སྡོང་གྲོགས་མཛོད། ། བསོད་ནམས་ནོར་གྱི་དངོས་གྲུབ་སྩོལ། ། སྡང་དགྲ་གནོད་བགེགས་རྡུལ་དུ་རློགས། ། བྱེས་སུ་འགྲོ་ན་བསུ་བསྐྱེལ་མཛོད། ། ཡུལ་དུ་འདུག་ན་རྫི་བུ་གྱིས། ། བསྟན་པའི་བ་དན་མཁའ་ལ་ཕྱོར། ། བསྟན་པ་གཉེན་པོ་བསྲུང་དུ་གསོལ། ། མཐུ་དཔུང་རྒྱབ་བརྟེན་སྡོང་གྲོགས་མཛོད། ། ཅི་བསམ་དོན་རྣམས་གྲུབ་པར་མཛོད། ། ཀི་བསྭོ་ཆེའོ་ལྷ་རྒྱལ་ལོ། །དེ་སྐད་བྱས་ལ། གཏོར་མ་འདོད་ཡོན་ལྔ་རུ་བྱིན་གྱིས་རླབས་ལ། ཨཱོྃ་ཨ་ཀ་ཛ་ཤ་ར་དྷ་ཀི་ནི་སརྦ་དེ་བ་ཡཾ་རི་པང་ཀོང་ཛ། ཨཱོྃ་ན་ག་ལེ་ཧཱུྃ། དུམ་བྷ་ལེ་ཧཱུྃ། ན་ག་ར་ཙ་ཨཾ་གུ་ཤ་ཡ་ཛ་ཛ་སི་ཏི་ཛ་ཧཱུྃ། ཡུལ་ས་གཞི་བདག་རྣམས་ཀྱི་ཞལ་དུ་ཨེ་དམ་བྷ་ལིང་ཏ་ཁ་ཧཱྃ། ཅེས་བཏགས་ལ་འབུལ་ལོ། འདི་ས་བདག་ཀླུ་གཉན་གྱི་སྒྲུབ་པ་ཞེས་བྱ་བ་ལ༌། ཅི་འདོད་འགྲུབ་པར་བྱའོ། །དེ་མིན་ན་ས་བདག་དང་མཐུན་དཀའ་བས། དེ་ཕྱིར་འདི་ལ་འབད་རྩོལ་གྱིས། བྱང་གཏེར་དུ་སྦས་སོ། །ཡི་དམ་མཁའ་འགྲོའི་རྒྱ། གཏེར་བདག་སྲུང་མའི་རྒྱ། བཀའ་སྐྱོང་དབལ་མོའི་རྒྱ། དེ་ནས་ཕྱིས་སུ་དཔོན་གསས་ཁྱུང་རྒོད་རྩལ་གྱིས། ཟང་ཟང་ལྷ་བྲག་ནས་དྲངས་སོ། །བཀྲ་ཤིས། ཨེ་མ་ཧོ། ལོངས་སྤྱོད་ལྷ་ལ་རོལ་པ་ཡི། །རྒྱུ་དང་འབྲས་བུའི་ཚོགས་རྫོགས་ནས། ལྷ་སྐུ་རིག་སྟོབས་ཡེ་ཤེས་སྤྱན། །འདི་ཉིད་དུས་འདིར་ཐོབ་པར་ཤོག ། མ་རིག་མུན་པའི་རྒྱུས་བསྐྱེད་པའི། །ཉོན་མོངས་དུག་ལྔའི་དགྲ་ཚོགས་དང༌། ། ནད་དང་དུག་མཚོན་མུ་གེ་དང༌། ། སྡུག་བསྔལ་ལས་ཀྱི་དམག་ཚོགས་དང་། ། ལྷ་སྲིན་བགེགས་ཀྱི་དཔུང་ཚོགས་དང༌། ། སྐྱེ་ཤི་ལས་ཀྱི་འདོར་ལེན་དང༌། ། མ་ཡིན་བྱེད་པས་མི་བསླུ་བར། ། སྐྱེ་མེད་ཡི་གེའི་ཨ་དབྱིངས་སུ། ། གཡུང་དྲུང་གཏམས་པའི་བྲག་ཐོག་ཏུ། ། མི་ནུབ་རྒྱལ་མཚན་འཛུག་པར་ཤོག ། ཞི་བར་གྱུར་ཅིག་བདུད་ཀྱི་སྡེ། ། སྟོངས་པར་གྱུར་ཅིག་ངན་སོང་གསུམ། ། དར་ཞིང་རྒྱས་གྱུར་གཡུང་དྲུང་བོན། ། དེ་བཞིན་ཡོངས་ཁྱབ་སེམས་ཅན་རྣམས། ། བྱང་བར་གྱུར་ཅིག་སྡིག་དང་སྒྲིབ། ། འཕེལ་བར་གྱུར་ཅིག་དགེ་བའི་ཚོགས། ། བཀྲ་ཤིས་ཐོབ་ཅིག་ཡོན་གྱི་བདག། ཐོས་པར་གྱུར་ཅིག་སྟོན་པའི་བཀའ། ། བཙན་པར་གྱུར་ཅིག་སྨོན་ལམ་མཐའ། ། ཕྱོགས་བཅུའི་དུས་གསུམ་བདེ་བར་གཤེགས༌། ། བདག་དང་མཐའ་ཡས་སེམས་ཅན་རྣམས། ། གཉིས་མེད་ངང་ལ་མཉམ་གྱུར་ཅིག། སྟོན་པའི་ཐུགས་རྗེས་ཆེ་བར་ཤོག ། ལྷ་ཡི་སྨོན་ལམ་བཙན་པར་ཤོག ། བོན་གྱི་བསྟན་པ་དར་བར་ཤོག ། སེམས་ཅན་བདེ་སྐྱིད་འཛོམས་པར་ཤོག ། མི་དགེའི་སྡིག་ཚོགས་ནུབ་པར་ཤོག ། སྲིན་གྱི་དམོད་པ་རྒུད་པར་ཤོག ། འཁོར་བ་སེམས་ཅན་ཐམས་ཅད་ཀྱང༌། ། སྡུང་བསྔལ་མྱ་ངན་རྒྱུན་ཆད་ནས། །བཀྲ་ཤིས་དམ་པ་ཐོབ་པར་ཤོག ། བདེ་གཤེགས་སྤྱན་དྲངས་ཕྱག་འཚལ་མཆོད་ཕུལ་དང༌། །བཤགས་དང་སྡོམ་དང་གསོལ་བ་བཏབ་པ་དང༌། །སྨོན་ལམ་བཏབ་པའི་དགེ་བ་ཅི་བགྱིས་པ། །འགྲོ་བ་རྣམས་དང་ཐུན་མོང་སྤྱིར་བྱས་ཏེ། །ཀུན་ཀྱང་བླ་མེད་འབྲས་བུ་འཐོབ་བྱའི་ཕྱིར། །བདག་གཞན་དོན་དུ་བྱང་ཆུབ་ས་ལ་བསྔོ། །སྔ་རབས་འདས་པའི་གཤེན་རབ་ཐམས་ཅད་ཀྱིས། །དམིགས་པ་མེད་པར་བསྔོས་པ་ཇི་བཞིན་དུ། །བདག་གཞན་དགེ་རྩ་བསོད་ནམས་ཅི་བསགས་པ། བདག་ཀྱང་དེ་བཞིན་དམིགས་པ་མེད་པར་བསྔོ། །

			གཤེན་རབ་རྣམ་པར་རྒྱལ་བ་ཡིད་བཞིན་ནོར་བུ་རིན་པོ་ཆེའི་སྐུ་ལ་ཕྱག་འཚལ་ལོ། །བསྭོ་མུ་ཡེ་སྤྲོས་ཁྱུང་ཡེ་ལམ་ཀྲི་ཁྲི་ཏར་དར་གསལ་འབར་འོད་དཔག་རམ་སྭཧཱ། བསྭོ་དམུ་ར་ཏ་ཧན་ཝེར་ནི་བྲུཾ་ཧྲུན། མུ་ཏྲེ་མུ་ཏྲེ་མུ་ར་མུ་ཏྲེ། མུ་ཡེ་མུ་ཡེ་ཧ་ར་མུ་ཡེ། མུ་སྤྲོས་མུ་སྤྲོས་ཝེར་རོ་མུ་སྤྲོས། མུ་ནི་གྱེར་ཏོ་ཡེ་ཁྱབ་ཁར་རོ། སྤྲོས་བདལ་ཧྲི་ཧྲོ། ཝེར་ནི་ཝེར་རོ། ཤུད་ལ་ཝེར་རོ། ན་ཧུ་ཏ་ཀ། ཤུད་དྷོ་ཤུད་དྷོ་དུ་ཤུད་དྷོ་ཡ། ས་ལེ་ས་ལེ་ཏྲི་ས་ལེ་ཡ། སང་ངེ་སང་ངེ་སུ་སང་ངེ་ཡ། དམུ་ར་ཏ་ཧན་ཁྲི་ཙེ་དྲུང་མུ། ཧ་ཧ་བྲུཾ་བྲུཾ། ཧོ་ཧོ་ལམ་ལམ། ཧཱུྃ་ཕཌཿཕཌཿ། སྒོ་གསུམ་དག་པའི་དགེ་བ་གང་བགྱིས་པ། །ཁམས་གསུམ་སེམས་ཅན་རྣམས་ཀྱི་དོན་དུ་བསྔོ། །དུས་གསུམ་བསགས་པའི་ལས་སྒྲིབ་ཀུན་བྱང་ནས། ། སྐུ་གསུམ་རྫོགས་པའི་སངས་རྒྱས་མྱུར་ཐོབ་ཤོག ། ། །





༄༅། །ལྕམ་མོ་ལམ་ལྷའི་བསང་མཆོད་བཞུགས།


			༄༅། །བསྭོ་རིན་ཆེན་བཀྲ་གསལ་དཀྱིལ་འཁོར་ན། །གསེར་གྱི་སྦྲང་བུའི་ཁྲི་སྟེང་དུ། །ལྷ་མོ་ན་ཆུང་གཟི་བྱིན་མ། །ལྕམ་མོ་ལམ་ལྷ་འཁོར་དང་བཅས། །ཐ་ཚིག་སྲུང་ལ་གནས་འདིར་སྤྱོན། །བསང་མཆོད་གཏོར་མ་འདི་བཞེས་ལ། །རྣལ་འབྱོར་བདག་ལ་སྡོང་གྲོགས་མཛོད། །མི་མཐུན་རྐྱེན་དང་བར་ཆད་ཟློག ། བཅོལ་བའི་འཕྲིན་ལས་གྲུབ་པར་མཛོད། །འདི་ནི་གཤེན་ཉི་མའི་ཞལ་གཟིགས་མའོ། །





༄༅། །ཚེ་ཐར་བཏང་ཐབས་བཞུགས། །


			༄༅། །དང་པོ་ཁྲུས་སྤོས་བསང་ཁྲོ་རྒྱལ་གོང་འོག་གཉིས་བརྗོད། དེ་ནས་སྨྲ་སེང་ཚེ་སྒྲུབ་མཚམས་བཅད་ནི། བསྭོ་ང་ནི་ཤེས་རབ་སྨྲ་སེང་སྐུ། འཆི་མེད་གཡུང་དྲུང་ཚེ་དཔག་མེད། བར་ཆད་དགྲ་བགྲེགས་མིང་མེད་ཡང༌། སེམས་ཅན་དུག་ལྔའི་འཁྲུལ་རྐྱེན་གྱིས། ཚེ་ལ་བར་ཆད་ཡོད་སྲིད་ན། དམིགས་མེད་སྟོང་གསལ་ངང་དུ་སྒྲོལ། གྱི་གྲན་ཤུ་ནིག་མ་ར་ཡ་ཕཌ༔གསང་མཚམས་ནི། ཨཱོྃ་བདག་གི་ཏིང་འཛིན། མཚམས་བཅད་ཉུངས་དཀར་བྲིམས་ཏེ། སྐྱབས་འགྲོ་སེམས་བསྐྱེད་བཤགས་པ་གོང་འོག་གསུམ་ཞི་བ་ཨ་གསལ་ལྟར་བརྗོད། དེ་ནས་ཚེ་སྒྲུབ་སྙིང་པོ་ནི། བསྭོ་ཨཱོྃ་ཨ་ཡཾ་རཾ་མཾ་ཁཾ་བྲུཾ་འདུ། ཨ་ཡུ་ཤེ་ཙུ་ཚེ་རྣྲི་ཛ་ཛཿཅེས་བརྗོད་ལ། བསྭོ་ཨཱོྃ་ཨ་དཀར་ལི་ལི་གཡུང་དྲུང་འགྱུར་མེད་ཚེ་སྟེ་ཨ། སྐུ་གསུང་ཐུགས་ཀྱི་སྙིང་པོ་ནི། བསྭོ་ཨ་མུ་ཁྱུང་པྲ་ཕུད་བིང་ང་ཉི་རི་བྷ་ར་ཏྲང་འདུ། བསྭོ་ཨཱོྃ་མུ་ནེ་གླང་ཆེན་བིང་ང་ཉི་རི་བྷ་ར་ཏྲང་འདུ། བསྭོ་ཧཱུྃ་མུ་ཡེ་ཤེ་ཐུན་བིང་ང་ཉི་རི་བྷ་ར་ཏྲང་འདུ། ཅེས་བརྗོད་ར་དང་བ་གླང་རྨིག་པ་ལ་མར་བྱུགདེ་ནས་དབང་བསྐུར་ནི། ཨ་ཕོ་བྲང་བཀྲ་ཤིས་བདེ་ལྡན་འདིར། ཡི་དམ་ལྷ་དང་བླ་མ་དང༌། དབང་བསྐུར་བྱིན་གྱིས་བརླབ་ཏུ་གསོལ། སྐྱེ་མེད་གདོད་དག་རང་རིག་ཨ། འགག་མེད་རྣམ་དག་རང་ཤར་ཨ། གཉིས་མེད་མཐའ་བྲལ་སེམས་ཉིད་དབང༌། རང་རིག་ཡེ་ཤེས་དབང་ཐོབ་ཤོག ། ཡེ་གེ་དབང་བསྐུར་རྫོགས་སོ། །ཡོན་བདག་ལ་ཁ་བསྒྱུར་དགོས་པ། རྒྱུ་སྦྱོར་ཡོན་གྱི་བདག་པོ་འདི་ཡི་བར་ཆད་ཞི་བའི་ཕྱིར་དུ་ཚེ་ཐར་བཏང་བའི་བྱིན་རླབས་ཀྱིས། བར་ཆད་ཞི་བར་གྱུར་ཅིགརྐྱེན་ངན་ཟློག་པར་གྱུར་ཅིགཚེ་མི་ཉམས་པར་གྱུར་ཅིགཚེ་མི་འཁྱམས་པར་གྱུར་ཅིགཚེ་རིང་བར་གྱུར་ཅིགདཔལ་ཐོབ་པར་གྱུར་ཅིགབསོད་ནམས་འཕེལ་བར་གྱུར་ཅིགལོངས་སྤྱོད་འཕེལ་བར་གྱུར་ཅིགབདེ་སྐྱིད་འཚོགས་པར་གྱུར་ཅིགབཙན་ཕྱུག་འཕེན་དར་རྒྱས་པར་གྱུར་ཅིགབྱོལ་སོང་དུད་འགྲོའི་ཚེ་ཐར་ཁྱེད་ཡང་ཕྱི་མའི་མི་ལུས་རིན་པོ་ཆེ་ཐོབ་ནས་གཡུང་དྲུང་གི་བོན་རིན་པོ་ཆེར་སྤྱོད་པའི་སྐལ་པ་དང་ལྡན་པར་གྱུར་ཅིགདེ་ནས་བཀྲ་ཤིས་ནི། སྐལ་བཟང་དབུས་ནས་བསྟན་པའི་གཙོ་བོ་ཆེ། །མཛད་པའི་ནང་ནས་ཕྲིན་ལམ་དམ་པ་ཕུལ། །རྗེས་བཞག་མཐའ་རུ་རྒྱས་པའི་བཀྲ་ཤིས་ཤོག ། བོན་གྱི་སྙིང་པོ་ཉེ་ལམ་གཟུངས་ཀྱི་དོན། །བཀའ་ཡི་ཉིང་ཁུ་སངས་རྒྱས་དགོངས་པའི་མཆོག ། བསྟན་པའི་སྙིང་པོ་དར་རྒྱས་རབ་སྤྱོད་ཤོག ། ལྷ་ཡི་གཙོ་བོ་རྣམ་རྒྱལ་ལྷ་བཅུ་ལ། །འཁོར་གྱི་དམ་པ་དཔལ་མགོན་བརྒྱ་རྩ་བརྒྱད། །ཡོངས་སུ་རྫོགས་པའི་འཁོར་ལོ་རབ་བསྐོར་ཤོག ། ། ། ཞི་བར་གྱུར་ཅིག་བདུད་ཀྱི་སྡེ། །སྟོངས་པར་གྱུར་ཅིག་ངན་སོང་གསུམ། །དར་ཞིང་རྒྱས་གྱུར་གཡུང་དྲུང་བོན། །དེ་བཞིན་ཡོངས་ཁྱབ་སེམས་ཅན་རྣམས། བྱང་བར་གྱུར་ཅིག་སྡིག་དང་སྒྲིབ། འཕེལ་བར་གྱུར་ཅིག་དགེ་བའི་ཚོགས། བཀྲ་ཤིས་ཐོབ་ཅིག་ཡོན་གྱི་བདགཐོས་པར་གྱུར་ཅིག་སྟོན་པའི་བཀའ། བཙན་པར་གྱུར་ཅིག་སྨོན་ལམ་མཐའ། ཕྱོགས་བཅུའི་དུས་གསུམ་བདེ་བར་གཤེགས༌། །བདག་དང་མཐའ་ཡས་སེམས་ཅན་རྣམས། །གཉིས་མེད་ངང་ལ་མཉམ་གྱུར་ཅིག ། སྟོན་པའི་ཐུགས་རྗེས་ཆེ་བར་ཤོག ། ལྷ་ཡི་སྨོན་ལམ་བཙན་པར་ཤོག ། བོན་གྱི་བསྟན་པ་དར་བར་ཤོག ། སེམས་ཅན་བདེ་སྐྱིད་འཛོམས་པར་ཤོག ། མི་དགེའི་སྡིག་ཚོགས་ནུབ་པར་ཤོགསྲིན་གྱི་དམོད་པ་རྒུད་པར་ཤོག ། འཁོར་བ་སེམས་ཅན་ཐམས་ཅད་ཀྱང༌། སྡུང་བསྔལ་མྱ་ངན་རྒྱུན་ཆད་ནས། བཀྲ་ཤིས་དམ་པ་ཐོབ་པར་ཤོག ། ། ། ན་མོ་རྒྱུ་དགེ་བའི་རྩ་བ་འདི། ཡུལ་ཕྱོགས་སུ་བཀྲ་ཤིས་པར་གྱུར་ཅིགས་ཕྱོགས་སུ་བྱིན་ཆེ་བར་གྱུར་ཅིགཕོ་རྣམས་ཚེ་རིང་བར་གྱུར་ཅིགམོ་རྣམས་དཔལ་ཆེ་བར་གྱུར་ཅིགལོ་ཕྱུག་རྟག་ཏུ་ལེགས་པར་གྱུར་ཅིགཆར་ཆུ་དུས་སུ་འབེབས་པར་གྱུར་ཅིགལོ་འབྲས་རྟགས་ཏུ་སྨིན་པར་གྱུར་ཅིགདུས་ཀྱི་འཁྲུགས་པ་ཞི་བར་གྱུར་ཅིགམཚོན་གྱི་བསྐལ་པ་བརླགས་པར་གྱུར་ཅིགམི་ནད་ཕྱུགས་ནད་ཐམས་ཅད་རྒྱུན་ཆད་ནས། ཀུན་མཁྱེན་རྒྱལ་བའི་བསྟན་པ་རིན་པོ་ཆེ་འདི་ཉིད་ཕྱོགས་ཀུན་དུས་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ། ། ། སྨོན་ལམ་འདི་བཏབ་དགེ་བའི་མཐུ་དཔལ་གྱིས། །ནད་མུག་མཚོན་གྱི་བསྐལ་པ་ཞི་བ་དང༌། དཔལ་འབྱོར་བསོད་ནམས་ཕུན་སུམ་ཚོགས་པ་ཡིས། སངས་རྒྱས་བསྟན་པ་དར་ཞིང་རྒྱས་པར་ཤོགསངས་རྒྱས་བསྟན་པ་རབ་དར་ནས། སེམས་ཅན་དཔལ་འབྱོར་ཕུན་སུམ་ཚོགས། ཡིད་བཞིན་ནོར་བུའི་རྒྱ་མཚོ་ལྟར། དུས་རྣམ་རྟག་ཏུ་བཀྲ་ཤིས་ཤོག ། ། ། གཤེན་རབ་རྣམ་པར་རྒྱལ་བ་ཡིད་བཞིན་ནོར་བུ་རིན་པོ་ཆེའི་སྐུ་ལ་ཕྱག་འཚལ་ལོ། །བསྭོ་མུ་ཡེ་སྤྲོས་ཁྱུང་ཡེ་ལམ་ཀྲི་ཁྲི་ཏར་དར་གསལ་འབར་འོད་དཔག་རམ་སྭཧཱ། བསྭོ་དམུ་ར་ཏ་ཧན་ཝེར་ནི་བྲུཾ་ཧྲུན། མུ་ཏྲེ་མུ་ཏྲེ་མུ་ར་མུ་ཏྲེ། མུ་ཡེ་མུ་ཡེ་ཧ་ར་མུ་ཡེ། མུ་སྤྲོས་མུ་སྤྲོས་ཝེར་རོ་མུ་སྤྲོས། མུ་ནི་གྱེར་ཏོ་ཡེ་ཁྱབ་ཁར་རོ། སྤྲོས་བདལ་ཧྲི་ཧྲོ། ཝེར་ནི་ཝེར་རོ། ཤུད་ལ་ཝེར་རོ། ན་ཧུ་ཏ་ཀ། ཤུད་དྷོ་ཤུད་དྷོ་དུ་ཤུད་དྷོ་ཡ། ས་ལེ་ས་ལེ་ཏྲི་ས་ལེ་ཡ། སང་ངེ་སང་ངེ་སུ་སང་ངེ་ཡ། དམུ་ར་ཏ་ཧན་ཁྲི་ཙེ་དྲུང་མུ། ཧ་ཧ་བྲུཾ་བྲུཾ། ཧོ་ཧོ་ལམ་ལམ། ཧཱུྃ་ཧཱུྃཕཌཿཕཌཿ། སྒོ་གསུམ་དག་པའི་དགེ་བ་གང་བགྱིས་པ། ཁམས་གསུམ་སེམས་ཅན་རྣམས་ཀྱི་དོན་དུ་བསྔོ། དུས་གསུམ་བསགས་པའི་ལས་སྒྲིབ་ཀུན་བྱང་ནས། སྐུ་གསུམ་རྫོགས་པའི་སངས་རྒྱས་མྱུར་ཐོབ་ཤོག ། ། ། ཚེ་ཐར་བཏང་ཐབས་བསྡུ་མ་འདི་ནི་ཉི་མིང་པས་སྨན་རི་ནས་བསྒྲིགས་པའོ། །





རབ་གནས་བསྡུས་པ་བཞུགས་སོ། །


			༄༅། །བསྭོ་ཨ་མུ་ཁྱུང་པྲ་ཕུད་བིང་ང་ཉི་རི་བྷ་ར་ཏྲང་འདུ། །མ་སྐྱེ་མི་སྐྱེ་དབྱིངས་ནས་བོན་གྱི་སྐུ། མི་སྐྱེ་མི་འགག་ནམ་མཁའི་རང་བཞིན་ཅན། སྐྱེ་འགག་མེད་པའི་སྐུ་རུ་བྱིན་གྱིས་རློབས། །ན་མོ་བོན་གྱི་སྐུ་ལ་བདེ་བར་གཤེགས་པའི་སྐུ་གདུང་སྐུ་གཟུགས་གསུང་རབ་འཁོར་ལོ་འདི་རྣམས་ལ། འགྱུར་བ་མེད་པ་སྐུ་ཡི་ཕྱག་རྒྱ་དང་སྙིང་པོ་དང་ཚིག་བཤད་ཀྱིས་མངའ་གསོལ་བ་ནི། འགྱུར་བ་མེད་པ་སྐུའི་མངའ་དང་ལྡན་ཏེ་འགྲོ་བ་སེམས་ཅན་གྱི་དོན་མཛད་པ་ལ། བཀའ་ཞལ་དྲོ་བར་གྱུར་ཅིགགསུང་བྱིན་ཆེ་བར་གྱུར་ཅིགབཀྲ་ཤིས་པ་དང་ལྡན་པ་ཁོ་ནར་གྱུར་ཅིག །

			བསྭོ་ཨཱོྃ་མུ་ནེ་གླང་ཆེན་བིང་ང་ཉི་རི་བྷ་ར་ཏྲང་འདུ། །མ་བསྒྲགས་མི་བསྒྲག་ཡེ་ནས་བོན་གྱི་གསུང༌། སྨྲ་བསམ་ཚིག་ལས་འདས་ཏེ་བརྗོད་དུ་མེད། རང་བཞིན་མེད་པའི་གསུང་དུ་བྱིན་གྱིས་རློབས། །ན་མོ་བོན་གྱི་སྐུ་ལ་བདེ་བར་གཤེགས་པའི་སྐུ་གདུང་སྐུ་གཟུགས་གསུང་རབ་འཁོར་ལོ་འདི་རྣམས་ལ། ཇི་སྲིད་འཁོར་བ་མ་སྟོང་གི་བར་དུ་འགག་པ་མེད་པའི་གསུང་གི་ཕྱག་རྒྱའི་མངའ་དང་ལྡན་ཏེ། འགྲོ་བ་སེམས་ཅན་གྱི་དོན་བྱེད་པ་ལ། བཀའ་ཞལ་དྲོ་བར་གྱུར་ཅིགགསུང་བྱིན་ཆེ་བར་གྱུར་ཅིགབཀྲ་ཤིས་པ་དང་ལྡན་པ་ཁོ་ནར་གྱུར་ཅིག །

			བསྭོ་ཧཱུྃ་མུ་ཡེ་ཤེ་ཐུན་བིང་ང་ཉི་རི་བྷ་ར་ཏྲང་འདུ། །མ་མཉམ་མི་མཉམ་ཡེ་ནས་བོན་གྱི་ཐུགས། འཁྲུལ་པ་མེད་པ་ཤེས་རབ་ཆེན་པོའི་ཐུགས། ཡེ་ཤེས་ཆེན་པོའི་ཐུགས་སུ་བྱིན་གྱིས་རློབས། །ན་མོ་བོན་གྱི་སྐུ་ལ་བདེ་བར་གཤེགས་པའི་སྐུ་གདུང་སྐུ་གཟུགས་གསུང་རབ་འཁོར་ལོ་འདི་རྣམས་ལ། ཇི་སྲིད་འཁོར་བ་མ་སྟོང་གི་བར་དུ། འགྲོ་བ་སེམས་ཅན་གྱི་དོན་བྱེད་པ་ལ་འཁྲུལ་པ་མེད་པ་ཐུགས་ཀྱི་མངའ་དང་ལྡན་ཏེ། འགྲོ་བ་སེམས་ཅན་ཐམས་ཅད་ལ། བཀའ་ཞལ་དྲོ་བར་གྱུར་ཅིགགསུང་བྱིན་ཆེ་བར་གྱུར་ཅིགབཀྲ་ཤིས་པ་ལྡན་པ་ཁོ་ནར་གྱུར་ཅིག ། མཉམ་པ་ཉིད། ལོངས་སྤྱོད་རྒྱན། རྫུ་འཕྲུལ་ཁྲོ་གཉེར། དབང་བསྒྱུར་འཁོར་ལོ། ཁམས་གསུམ་དབང་སྡུད། བསྐྱེད་པ་སྐུ་བསྟོད་བཅས་ཀྱི་ཕྱག་རྒྱ་དང་སྙིང་པོ། ཡི་དམ་ཕྱི་ནང་གསང་གསུམ་གྱི་སྙིང་པོ་དང༌། བཀྲ་ཤིས་ནི། གསལ་ཟེར་འོད་དཔག་སོགས་གང་ལྕོགས་བརྗོད་པར་བྱའོ། གུ་རུ་རྣོ་རྩེས་མཛད་པའི་རབ་གནས་བསྡུས་པ་རྫོགས་སོ། རྟེན་འབྲེལ་སྙིང་པོ། ཨཱོྃ་ཡེ་རྷརྨ་ཧེ་དུན་ཏེ་ཥན་ཊ་མ་སརྦ་རྷརྨ་གུ་རུ་སརྦ་སམྱག་ཏད྄ཡ་ཐ་སརྦ་སྭཱཧཱ།

			ྋཧོ་ན་མོ་དུས་གསུམ་བདེར་གཤེགས། ཡི་དམ་དཀྱིལ་འཁོར་ལྷ་ཚོགས། རྩ་བ་རྒྱུད་པའི་བླ་མ་དམ་པ། གནས་གསུམ་མ་སྲིང་མཁའ་འགྲོ། ཕྱི་ནང་དམ་ཅན་སྲུང་མ། དངོས་གྲུབ་ནོར་ལྷའི་སྡེ་ཚོགས། དཔལ་མགོན་མགུར་ལྷ་བརྟན་མ། གནས་བདག་གཏེར་བདག་སྡེ་ཚོགས། གཡུང་དྲུང་བོན་གྱི་བསྟན་པ་སྐྱོང་ལ། རྣལ་འབྱོར་དམ་ལ་གནས་པའི་སྡེ་ཚོགས་རྣམས་དགོངས་སུ་གསོལ། བདག་ཅག་རྣལ་འབྱོར་དམ་ལྡན་དཔོན་སློབ་རྣམས་ཀྱིས། ཚད་མེད་བཞིའི་སེམས་བསྐྱེད་པའི། དར་ལྕོག་འདི་འཛུགས་པའི་བྱིན་རླབས་ཀྱིས། ཀླུང་རྟ་འདི་འཛུགས་པའི་བྱིན་རླབས་ཀྱིས། གསུང་རབ་རྡོ་འབུམ་ས་ཚྭ་འདི་བཞེངས་པའི་བྱིན་རླབས་ཀྱིས། དཔལ་ལྡན་བླ་མ་དམ་པ་རྣམས་ཀྱིས་ཐུགས་དགོངས་གོང་ནས་གོང་དུ་འཕེལ་ཞིང༌། མཛད་པའི་ཕྲིན་ལས་ཐམས་ཅད་དར་ཞིང་རྒྱས་པར་མཛད་དུ་གསོལ། སངས་རྒྱས་ཀྱི་བསྟན་པ་དར་བ་དང༌། སེམས་ཅན་ལ་བདེ་སྐྱིད་འབྱུང་བར་མཛད་དུ་གསོལ། གཡུང་དྲུང་བོན་གྱིས་བསྟན་པ་རིན་པོ་ཆེ་དུས་གསུམ་ནུབ་པ་མེད་པར་རྟག་ཏུ་གནས་པར་གྱུར་ཅིགམི་མཐུན་པའི་བར་ཆད་ཚོགས་རྣམས་བཟློག་ཏུ་གསོལ། མཐུན་པའི་དགེ་ཚོགས་རབ་ཏུ་འཕེལ་བར་མཛད་དུ་གསོལ། བདག་སོགས་འགྲོ་བ་སེམས་ཅན་ཐམས་ཅད་སྒྲིབ་གཉིས་བྱང་ཞིང་ཚོགས་གཉིས་རྫོགས་པར་གྱུར་ཅིགམཐར་ཐུག་བླ་མེད་མཆོག་གིས་གོ་འཕང་རིན་པོ་ཆེ་ཐོབ་པར་གྱུར་ཅིགདྲུང་མུ་སད་གྱེར་སྨར་ལ་སྤུངས་སོ་མ་ཧ་ཡེ། རྫོགས་སོ། །རབ་གནས་འདི་མཁན་ཉི་མིང་པས་བྲིས་སོ། །ཨཱོྃ་གསལ་ཟེར་འོད་དཔག་མུ་ལམ་ཁྱབ་རྒྱར་མཁར་སྨིན་ཡོངས་འདུ་ཡོངས་ཁྱབ་མུ་རྒྱས་འདལ་ཁྱབ་གསལ། ལན་བཞི་བརྗོད། དཀར་ནག་བཀྲ་གསལ་སྐུ་གཟུགས་དང༌། མཐའ་ཡི་ལྕགས་རིར་སྐུ་གདུང་དང༌། བཀའ་རྒྱུད་འབུམ་སྡེ་གསུང་རབ་དང༌། ཀློང་རྒྱས་དཀྱིལ་འཁོར་ཐིག་བཅས་རྣམས། འདི་ནས་དུས་མཐའ་ཡན་ཆད་དུ། ཉི་མའི་ཟེར་བཞིན་ཡོངས་ཁྱབ་ནས། སེམས་ཅན་རྣམས་ཀྱི་དོན་ཆེད་དུ། བཀྲ་ཤིས་ཡོངས་སུ་བརྟན་གྱུར་ཅིག ། སྒོ་བཞི་མཛོད་དང་ལྔ་ཡི་བོན། ས་ཡི་རྡུལ་བཞིན་རྒྱས་འཕེལ་ནས། རིན་ཆེན་སྣ་ལྔའི་གཏེར་བཞིན་དུ། སེམས་ཅན་དོན་དུ་རྒྱས་པར་ཤོག །

			ྋཨེ་མ་ཧོ། ལེགས་པ་ཀུན་འབྱུང་ཡིད་བཞིན་ནོར་བུའི་ཚུལ། ཐར་པའི་ལམ་སྟོན་འགྲོ་བ་ཡོངས་ཀྱི་མགོན། བསླབ་གསམ་རྣམ་དག་བསྟན་པའི་སྲོག་ཤིང་འཛིན། བརྒྱུད་པའི་མཁན་སློབ་བཀྲ་ཤིས་གང་ལེགས་པ། དེང་འདིར་གསལ་ཞིང་བཀྲ་ཤིས་བདེ་ལེགས་ཤོགརྨད་བྱུང་ཡོན་ཏན་ཀུན་གྱི་གཏེར་འཛིན་ཅིང༌། མཛད་པ་དུ་མས་གདུལ་བྱའི་ཁ་ལོ་བསྒྱུར། བསྟན་པའི་མངའ་བདག་མཚུངས་མེད་གཙུག་གི་བརྒྱན། ཁྲི་གཙུག་རྒྱལ་བའི་བཀྲ་ཤིས་གང་ལེགས་པ། དེང་འདིར་གསལ་ཞིང་བཀྲ་ཤིས་བདེ་ལེགས་ཤོགབསྐལ་བཟང་དབུས་ནས་དང༌། ཞི་གྱུར། ན་མོ་རྒྱུ་དགེ་བའི་རྩ་བ་འདི། ཡུལ་ཕྱོགས་སུ་བཀྲ་ཤིས་པར་གྱུར་ཅིགས་ཕྱོགས་སུ་བྱིན་ཆེ་བར་གྱུར་ཅིགཕོ་རྣམས་ཚེ་རིང་བར་གྱུར་ཅིགམོ་རྣམས་དཔལ་ཆེ་བར་གྱུར་ཅིགལོ་ཕྱུག་རྟག་ཏུ་ལེགས་པར་གྱུར་ཅིགཆར་ཆུ་དུས་སུ་འབེབས་པར་གྱུར་ཅིགལོ་འབྲས་རྟགས་ཏུ་སྨིན་པར་གྱུར་ཅིགདུས་ཀྱི་འཁྲུགས་པ་ཞི་བར་གྱུར་ཅིགམཚོན་གྱི་བསྐལ་པ་བརླགས་པར་གྱུར་ཅིགམི་ནད་ཕྱུགས་ནད་ཐམས་ཅད་རྒྱུན་ཆད་ནས། ཀུན་མཁྱེན་རྒྱལ་བའི་བསྟན་པ་རིན་པོ་ཆེ་འདི་ཉིད་ཕྱོགས་ཀུན་དུས་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིགསྨོན་ལམ་འདི་བཏབ། ཡིག་བརྒྱ། སྒོ་གསུམ་དག་པ་བརྗོད་དོ། །མུ་ཙུག་སྨར་རོ། །





ལྷའི་བོན་ཡན་ལག་བརྒྱད་པ་གཡུང་དྲུང་སེམས་དཔའི་སྤྱོད་པ་ལ་འཇུག་པའི་མདོ་རིན་པོ་ཆེ་ལྟ་བུ་བཞུགས་སོ། །


			༄༅། །ཞང་ཞུང་སྐད་དུ། གྱེར་རོ་ཨ་རན་སད་ལ་གྱེར། ཕྲ་ཕུན་ས་ལེ་སང་སང་ལོ། བོད་སྐད་དུ། ལྷའི་བོན་ཡན་ལག་བརྒྱད་པའི་མདོ། སྟོན་པ་གཤེན་རབ་སྐུ་ལ་ཕྱག་འཚལ་ལོ། །འདི་སྐད་བདག་གིས་ཐོས་པའི་དུས་གཅིག་ན། སྟོན་པ་གཤེན་རབ་མི་བོ་ནི། རིན་ཆེན་གྲངས་མའི་གླིང་སྟོད་ན། གཡུང་དྲུང་སེམས་དཔའ་རྣམས་དང་ཐབས་ཅིག་ཏུ་བཞུགས་ཏེ། ཐམས་ཅད་ཀྱང་ཉོན་མོངས་པ་ཞི་བ། རྫུ་འཕྲུལ་དང་ལྡན་པ། དགོངས་པ་ཟབ་པ། གསུང་ལྷང་ལྷང་ཅིར་ཡང་སྟོན་པ། དོན་གྱི་སྒོ་གང་ལ་ཡང་མ་འགགས་པ། སེམས་ཅན་ཐམས་ཅད་ཀྱི་བསམ་པ་ཇི་ལྟ་བར་འཕྲུལ་ངག་བདེན་པའི་བོན་སྟོན་པ། ལྐུགས་པ་ཁ་འབྱེད་པ། གཏོ་མཐའ་ཡས་པ། དཔྱད་བསམ་གྱིས་མི་ཁྱབ་པ། དཀའ་བ་རྣམ་པ་སྣ་ཚོགས་པས་སེམས་ཅན་གྱི་དོན་མཐར་ཕྱིན་པར་མཛད་པ། སྒོ་གང་ལ་ཡང་མ་རྨོངས་པ། རྣམ་པ་ཐམས་ཅད་མཁྱེན་པའི་ཡེ་ཤེས་ཐུགས་ལ་གསལ་བ། དེ་ལྟ་བུ་དང་ལྡན་པའི་གཤེན་རབ་ཆེན་པོ་དེས། འགྲོ་དོན་མཐར་ཕྱིན་ཞིང་སྲིད་པ་གསུམ་གྱི་ཁ་ལོ་གྱེན་དུ་དྲང་བ་དང༌། ངན་སོང་གསུམ་གྱི་སྒོ་གཅད་པའི་ཕྱིར། བོན་འཕྲུལ་ངག་བདེན་པ་ལྐུགས་པ་ཁ་འབྱེད་པ་འདི། འགྲོ་བ་རྣམས་ལ་དཔེར་བསྟན་པར་བཞེད་ནས། སྐུ་ལས་འོད་ཟེར་བྱེ་བ་ས་ཡ་རབ་ཏུ་སྤྲོས་ཏེ། སྟོང་གསུམ་ཐམས་ཅད་རབ་ཏུ་རྒྱས་པར་བཀང་ནས། སླར་འདུས་པས་ཐུགས་ཀ་ནས་ཡེ་ཤེས་ཆེན་པོའི་རྟགས་གསལ་ལ་དྭངས་པའི་ཡེ་ཤེས་ཀྱི་འོད་ཚོན་གང་དུ་གནས་སོ། དེའི་ཚེ་སྟོན་པ་གཤེན་རབ་མི་བོ་ནི། འཁོར་གྱི་གཡུང་དྲུང་སེམས་དཔའ་ཤེས་པ་གསལ་བ། བློ་མྱུར་བ་འགྲོ་བའི་དོན་མཐར་ཕྱིན་པ་འདི་ལྟ་སྟེ། གཤེན་རབ་གཡུང་དྲུང་སེམས་དཔའ་སེམས་དཔའ་ཆེན་པོ་ཡེ་ཤེས་ཐིག་ལེ་དང༌། གསང་བ་དོན་གྲུབ་དང༌། གསང་བ་ངང་རིང་དང༌། གསང་བ་སྟོན་པ་དང༌། རྨ་ལོ་ཏིང་སྐྱེས་དང༌། རྨ་ལོ་དེ་བོ་དང༌། འདོད་པ་དགུ་འགྱུར་དང༌། གཏོ་བུ་འབུམ་སྲས་དང༌། གཏོ་ཆེན་འབྱམ་ཡུག་དང༌། གཏོ་རྒྱལ་ཡེ་ཤེས་དང༌། ཡེ་ཤེས་གཤེན་གཙུག་ཕུད་ལས་སོགས་པ། ཡེ་གཤེན་བླ་ན་མེད་པ་རྣམས་དང་ཐབས་གཅིག་ཏུ་བཞུགས་སོ། གཞན་ཡང་ལྷའི་རྒྱལ་པོ་འོད་དེ་རྒྱལ་བ་དང༌། ཡོད་དེ་ཆེན་པོ་དང༌། ལྷ་མ་ཡིན་གྱི་རྒྱལ་པོ་ཐགས་བཟང་དང༌། ཡིད་བཟང་དང༌། གོ་ཆ་བཟང་དང༌། མིའི་རྒྱལ་པོ་རྨ་སྲས་རྒྱལ་བ་དང༌། ལྡེ་རྒྱལ་གཤེན་ཆེན་དང༌། ཀླུའི་རྒྱལ་པོ་གཙུག་ན་རིན་ཆེན་དང༌། མ་དྲོས་དང༌། གཟི་ཆེན་དང་། དུད་འགྲོའི་རྒྱལ་པོ་རབ་ཏུ་བརྟན་པ་དང༌། ལྗོན་པ་རྟ་མགོ་ལས་སོགས་པ་ལྷ་མ་སྲིན་སྡེ་བརྒྱད་ཀྱི་རྒྱལ་པོ་དང་ཐབས་གཅིག་ཏུ་བཞུགས་སོ། དེ་ནས་འཁོར་དུ་གཏོགས་པ་རྣམས་ཀྱིས། གདན་རིན་པོ་ཆེ་སྣ་ལྔ་ལ་བྱས་པ་བཤམས་ཏེ། རོལ་མོ་དང་སིལ་སྙན་དང་མཆོད་པ་ཆེན་པོ་ཕུལ་ཏེ། མེ་ཏོག་དག་སྟོན་པ་ལ་གཏོར་ནས། འདི་སྐད་ཅེས་མགྲིན་གཅིག་ཏུ་དྲངས་ཏེ་བསྟོད་དོ། གཤེན་རབ་ཆེན་པོ་འགྲོ་བ་ཡོངས་ཀྱི་དཔལ། སྐྱེ་ཤི་རྩད་གཅོད་སྟོབས་ཆེན་མི་ཟད་པ། ལྐུགས་པ་ཁ་འབྱེད་ཡང་དག་དོན་སྟོན་པ། སྟོན་པ་གཤེན་རབ་སྐུ་ལ་ཕྱག་འཚལ་ལོ། ཞེས་བསྟོད་ནས། གཤེན་རབ་ལ་གཏོ་བུ་འབུམ་སྲས་ཀྱིས་གསོལ་བ། ཀྱེ་སྟོན་པ་ལགས། འཁོར་རྣམས་ཤེས་པའི་རྒྱུད་དག་སྦྱང་བ་དང༌། འགྲོ་བ་ཡོངས་ལ་འཕྲུལ་ངག་བདེན་པའི་བོན། མ་ནོར་དོན་ཚང་གསལ་བའི་སྒྲོན་མ་འདི། འཕྲུལ་ངག་བདེན་པའི་དོན་འདི་བསྟན་དུ་གསོལ། གཤེན་རབ་ཀྱིས་བཀའ་སྩལ་པ། ཉོན་ཅིག་འཁོར་དུ་གཏོགས་པའི་གཤེན་རབ་རྣམས། འགྲོ་དྲུག་ཐར་པའི་བདེ་བ་ཐོབ་པ་དང༌། ན་རག་ངན་སོང་སྒོ་གསུམ་གཅོད་པའི་ཕྱིར། འཕྲུལ་ངག་བདེན་པའི་བོན་འདི་བསྟན་པར་བྱ། གང་ཞིག་ཐར་པར་བདེ་བ་ཐོབ་འདོད་པས། ང་ཡིས་བསྟན་པའི་བོན་འདི་མཉན་བྱས་ཏེ། རྗེས་སུ་བསྒྲུབ་པའི་དོན་འདི་བསམ་བྱས་ན། འབྲས་བུ་འགྲུབ་འགྱུར་འདི་ལ་ཐེ་ཚོམ་མེད། །

			རྒྱལ་བ་རྣམས་དབྱིངས་ནས་བསྐུར་ཕྱིར་སྤྱན་དྲངས་བའི་ཡན་ལག༼མཆན༽

			ྋམ་ལུས་སྐྱེ་མེད་དབྱིངས་ནས་བཞེངས་ནས་ཀྱང༌། འགྲོ་དྲུག་ཐུགས་རྗེས་བཟུང་བར་བགྱི་སླད་དུ། དུས་གསུམ་ལྷ་གཤེན་མ་ལུས་བཞུགས་པ་རྣམས། བོན་ཉིད་ངང་ལས་ཐམས་ཅད་གཤེགས་སུ་གསོལ། འགྲོ་བ་དྲངས་ཤིང་བདེ་ལ་བཀོད་སླད་དུ། སྨོན་ལམ་དབང་གིས་བཞེངས་པའི་བདེ་གཤེགས་རྣམས། མི་གཡོའི་དབྱིངས་ནས་མ་ལུས་གཤེགས་སུ་གསོལ། འཆི་མེད་འདུ་འབྲལ་མེད་པ་སྐུ་ཡི་ལྷ། གསལ་བ་དེ་དང་དབྱེར་མེད་གཤེན་གྱི་སྐུ། བོན་རྣམས་འགྲོ་དོན་ཐམས་ཅད་སྨིན་མཛད་པ། ལྷ་གཤེན་བོན་དང་གསུམ་རྣམས་གཤེགས་སུ་གསོལ། ཁམས་གསུམ་འཁོར་བའི་འདམ་ལས་རབ་བརྒལ་ཞིང༌། སྡུག་བསྔལ་བརྩོན་ར་མ་ལུས་ཀུན་བཅོམ་སྟེ། འགྲོ་དོན་མཐར་ཕྱིན་སྤྲོས་མེད་དབྱིངས་སུ་གཤེགས། འདས་པའི་གཤེན་རབ་མ་ལུས་གཤེགས་སུ་གསོལ། ཉོན་མོངས་ནད་བཅོམ་འཁོར་བའི་སྐྱོན་སྤངས་ཤིང༌། ཐུགས་རྗེའི་དབང་གིས་སེམས་ཅན་གནས་ནས་འདྲེན། གང་ལ་ཅིས་འདུལ་དེ་ལ་དེར་སྟོན་པའི། ད་ལྟའི་གཤེན་རབ་མ་ལུས་གཤེགས་སུ་གསོལ། འཁོར་བའི་སྡུག་བསྔལ་བསམ་ཞིང་སྦྱང་བ་དང༌། ཉོན་མོངས་ནད་གསོ་མཛད་ཕྱིར་སྐུ་སྟོན་ཞིང༌། ཉིད་ཀྱི་དགོངས་པ་རྫོགས་མཛད་འགྲོ་བའི་སྐྱབས། མ་བྱོན་གཤེན་རབ་མ་ལུས་གཤེགས་སུ་གསོལ། །

			ང་རྒྱལ་གྱི་གཉེན་པོ་ཕྱག་འཚལ་བའི་ཡན་ལག༼མཆན༽

			བདེར་བར་གཤེགས་པ་མ་ལུས་ཐམས་ཅད་ལ། བདག་ལུས་སྟོང་གསུམ་རྡུལ་ཕྲན་ཙམ་དུ་དམིགས་ནས་ནི། མགོ་དང་ལག་དང་རྐང་པའི་པུས་མོ་དང༌། ཡན་ལག་སྨད་ལྔས་རབ་ཏུ་ཕྱག་འཚལ་ལོ། མི་སྐྱེ་མི་འགགས་ནམ་མཁའི་རང་བཞིན་ཅན། རྟོག་དང་དཔྱོད་པའི་སྨྲ་བསམ་ཀུན་ལས་འདས། གླེང་གཞི་བརྗོད་དང་ཚིག་གི་ཡུལ་ལས་འདས། བོན་ཉིད་དབྱིངས་ཀྱི་གསུང་རབ་ཐམས་ཅད་ལ། ལུས་ངག་ཡིད་གསུམ་གུས་པས་ཕྱག་འཚལ་ལོ། སྟོན་པ་གཤེན་རབ་རྣམས་ཀྱི་གསུང་མཆོག་ལ། ལྐུགས་པ་ཁ་འབྱེད་འཕྲུལ་གྱི་ཡི་གེས་བརྒྱན། ད་ལྟ་བཞུགས་པའི་གསུང་རབ་ཐམས་ཅད་ལ། ལུས་ངག་ཡིད་གསུམ་གུས་པས་ཕྱག་འཚལ་ལོ། མ་རིག་མུན་འཇོམས་གསལ་བའི་སྒྲོན་མེ་སྟེ། ཤེས་བྱའི་སྒྲིབ་སེལ་ཉོན་མོངས་སྒྲིབ་པ་སྦྱང༌། འབྲས་བུ་བསྒྲུབ་བྱེད་ལམ་གྱི་གསུང་རབ་ལ། ལུས་ངག་ཡིད་གསུམ་གུས་པས་ཕྱག་འཚལ་ལོ། འགྲོ་དོན་མཐར་ཕྱིན་ཐར་པའི་གནས་སུ་གཤེགས། དཀའ་བ་མཐར་ཕྱིན་གཡུང་དྲུང་ས་ལ་གནས། འདས་པའི་གཤེན་རབ་མ་ལུས་ཐམས་ཅད་ལ། ལུས་ངག་ཡིད་གསུམ་གུས་པས་ཕྱག་འཚལ་ལོ། ཐུགས་རྗེ་ཆེན་པོས་འཁོར་བའི་གནས་ལ་ཆགས། ཐེག་པ་དགུ་དང་བཅུ་གཉིས་ལས་སོགས་པས། འགྲོ་དོན་རྫོགས་མཛད་ད་ལྟའི་གཤེན་རབ་ལ། ལུས་ངག་ཡིད་གསུམ་གུས་པས་ཕྱག་འཚལ་ལོ། མ་རིག་རྨོངས་པའི་སེམས་ཅན་ཐམས་ཅད་ལ། འགྲོ་བ་འདྲེན་པའི་ཐུགས་དམ་སྨོན་ལམ་ཅན། མ་བྱོན་གཤེན་རབ་མ་ལུས་ཐམས་ཅད་ལ། ལུས་ངག་ཡིད་གསུམ་གུས་པས་ཕྱག་འཚལ་ལོ། བདེ་བར་གཤེགས་པ་མ་ལུས་ཐམས་ཅད་ལ། བདག་ལུས་སྟོང་གསུམ་རྡུལ་དུ་དམིགས་ནས་ནི། མགོ་དང་ལག་དང་རྐང་པའི་པུས་མོ་དང༌། ཡན་ལག་སྨད་ལྔས་རབ་ཏུ་ཕྱག་འཚལ་ལོ། བདེ་བར་གཤེགས་པའི་བསྟོད་པ་དབྱངས་རྣམས་དང༌། ངག་སྙན་དབྱངས་ཀྱི་གདུང་བ་སྣ་ཚོགས་ཀྱིས། བདེ་བར་གཤེགས་པའི་ཡོན་ཏན་བརྗོད་བྱས་ཏེ། ངག་གིས་དབྱངས་དྲུག་བསྟོད་དེ་ཕྱག་འཚལ་ལོ། བདེ་བར་གཤེགས་པ་བདག་གི་མདུན་བསམ་སྟེ། སྟོང་གསུམ་བདེ་བར་གཤེགས་པས་གང་བསམ་ནས། བདག་སེམས་དགའ་དང་གུས་པའི་སེམས་ཀྱིས་ནི། བདེ་བར་གཤེགས་པ་རྣམས་ལ་ཕྱག་འཚལ་ལོ། ལུས་ཀྱིས་ཕྱག་འཚལ་ཡན་ལག་ལྔ་ཆར་བཏུད། ངག་གིས་ཕྱག་འཚལ་བསྟོད་ཚིག་དབྱངས་དང་ཆས། ཡིད་ཀྱིས་ཕྱག་འཚལ་དགའ་དང་དད་པ་བསྐྱེད། སྒོ་གསུམ་དྭངས་བས་རབ་ཏུ་ཕྱག་འཚལ་ལོ། །

			སེར་སྣའི་གཉེན་པོ་མཆོད་པ་འབུལ་བའི་ཡན་ལག༼མཆན༽

			བདེ་བར་གཤེགས་པ་མ་ལུས་ཐམས་ཅད་ལ། མཆོད་པའི་རིམ་པ་རྣམ་པ་སྣ་ཚོགས་པ། དངོས་སུ་འབྱོར་དང་ཡིད་ཀྱིས་རྣམ་སྤྲུལ་ཏེ། བདེ་གཤེགས་རྒྱ་མཚོའི་ཚོགས་ལ་མཆོད་པར་བགྱི། ཡན་ལག་བརྒྱད་ལྡན་ཁྲུས་ཀྱི་བསིལ་ཆབ་དང༌། ནགས་ཚལ་བཅུད་མཆོག་སྤོས་ཀྱི་དྲི་རྣམས་དང༌། ཉོན་མོངས་མུན་སེལ་གསལ་བའི་མར་མེ་དང༌། བག་ཆགས་དག་བྱེད་གཙང་མའི་ཚན་ཆབ་དང༌། མཛེས་སྡུག་བཀྲ་གསལ་དབྱིབས་ལེགས་མེ་ཏོག་དང༌། ཕོངས་ཤིང་བཀྲེས་སེལ་འབྲུ་བཅུད་བཤོས་སངས་དང༌། རོལ་མོ་སིལ་སྙན་དབྱངས་སྒྲ་སྙན་པ་རྣམས། དུས་གསུམ་བདེ་གཤེགས་རྣམས་ལ་མཆོད་པར་བགྱི། གཞན་ཡང་མཆོད་པའི་རྒྱན་འོས་སྣ་ཚོགས་པ། ཙན་དན་ནགས་ཚལ་སྤོས་ཀྱི་ལྗོན་ཤིང་དང༌། ཨུཏ྄པལ་ནགས་ཚལ་གསེར་གྱི་མེ་ཏོག་དང༌། ཡིད་བཞིན་ནོར་བུ་མཛེས་པའི་རྒྱན་རྣམས་དང༌། ན་བཟའ་པན་ཙ་ཡང་ཞིང་དྲོ་བ་དང༌། རོལ་མོ་སིལ་སྙན་རྒྱན་དང་བ་དན་དང༌། གདུགས་དང་རྔ་ཡབ་ཕྲེང་བ་མཛེས་པ་ཡིས། དུས་གསུམ་བདེ་གཤེགས་རྣམས་ལ་མཆོད་པར་བགྱི། བླ་མེད་མཆོད་པའི་རྒྱན་རྣམས་ཀུན་བཤམས་ནས། ནམ་མཁའ་གང་བར་སེམས་ཀྱིས་མངོན་སྤྲུལ་ཏེ། བླ་མེད་མཆོད་པའི་རིམ་པ་སྤྲིན་ཚོགས་ཀྱིས། དུས་གསུམ་བདེ་གཤེགས་རྣམས་ལ་མཆོད་པར་བགྱི། མཆོད་པ་བླ་ན་ཡོད་པའི་འབྱོར་ཚད་དང༌། མཆོད་པ་བླ་ན་མེད་པའི་དགོངས་ཚད་རྣམས། བསོད་ནམས་འབྲས་བུ་མྱུར་དུ་འཐོབ་བྱའི་ཕྱིར། དུས་གསུམ་བདེ་གཤེགས་རྣམས་ལ་མཆོད་པར་བགྱི། །

			ཞེ་སྡང་གྱི་གཉེན་པོ་སྡིག་པ་བཤགས་པའི་ཡན་ལག༼མཆན༽

			དུས་གསུམ་བདེ་བར་གཤེགས་པའི་སྤྱན་སྔ་རུ། སྡིག་པ་མི་དགེའི་ལས་རྣམས་སྣ་ཚོགས་པ། བདག་གིས་བགྱིས་དང་བཅོལ་དང་ཡི་རང་བ། ཐམས་ཅད་མ་ལུས་སོ་སོར་བཤགས་པར་བགྱི། བདག་གི་སྐྱེ་བ་འདི་དང་ཐམས་ཅད་དུ། ཞེ་སྡང་དབང་གིས་བསད་བཅད་ཁོང་ཁྲོ་བྱས། གཏི་མུག་དབང་གིས་དགེ་སྡིག་ངོ་མ་ཤེས། འདོད་ཆགས་དབང་གིས་རྐུ་འཕྲོག་མ་བྱིན་བླངས། ང་རྒྱལ་དབང་གིས་བདེན་ཚིག་ཁྱད་དུ་བསད། ཕྲག་དོག་དབང་གིས་གཞན་གྱི་ཡོན་ཏན་སྨད། དུག་ལྔའི་དབང་གིས་སྡིག་པ་ཅི་བགྱིས་པ། མི་འཆབ་གནོང་འགྱོད་སེམས་ཀྱིས་མཐོལ་ལོ་བཤགས། ལུས་ཀྱིས་སྲོག་གཅོད་རྐུ་འཕྲོག་མི་ཚངས་སྤྱོད། ངག་གིས་རྫུན་དང་ཕྲ་མ་ལས་སོགས་སྨྲས། ཡིད་ཀྱིས་མ་རིག་ལོག་པར་ལྟ་ལས་སོགས། དུག་གསུམ་དབང་གིས་སྡིག་པ་ཅི་བགྱིས་པ། བདེ་གཤེགས་བྱམས་མགོན་རྣམས་ཀྱི་སྤྱན་སྔ་རུ། མི་འཆབ་གནོང་འགྱོད་སེམས་ཀྱིས་སོ་སོར་བཤགས། སྔོན་ཆད་སྡིག་པ་བགྱིས་པ་གཤགས་ནས་ནི། འདི་ནས་བཟུང་ནས་འབྲས་བུ་གྲུབ་གྲུབ་ཏུ། སྡིག་པའི་མི་དགེའི་ལས་ལས་ལྡོག་པར་བགྱི། །

			ཕྲག་དོག་གི་གཉེན་པོ་རྗེས་སུ་ཡི་རང་བའི་ཡན་ལག༼མཆན༽

			བདེ་བར་གཤེགས་པའི་སྡོམ་པ་ཇི་ལྟ་བར། དེ་འདྲའི་རྗེས་སུ་བདག་ཀྱང་ཞུགས་ནས་ནི། སྡིག་པ་སྤང་ཞིང་དགེ་བ་སྤྱད་པ་དང༌། སེམས་ཅན་དོན་དུ་བྱང་ཆུབ་སེམས་བསྐྱེད་དོ། འཇིག་རྟེན་འདི་དང་གཞན་རྣམས་ཐམས་ཅད་དུ། འགྲོ་བ་སེམས་ཅན་དགེ་བ་ཅི་སྤྱད་པ། འགྲོ་བས་བསོད་ནམས་ཚོགས་རྣམས་གང་བསགས་པ། བསོད་ནམས་ཀུན་གྱི་རྗེས་སུ་བདག་ཡི་རངས། བདེ་གཤེགས་རྣམས་ཀྱིས་དཀའ་བ་སྤྱད་མཛད་ནས། འབྲས་བུ་སྨིན་པར་གྱུར་ནས་ཚོགས་བསགས་པའི། དགེ་བ་གང་ལགས་དེ་དག་ཐམས་ཅད་ལ། རབ་ཏུ་མོས་ཤིང་རྗེས་སུ་ཡི་རང་ངོ༌།

			གཏི་མུག་གི་གཉེན་པོ་བཞུགས་སུ་གསོལ་བའི་ཡན་ལག༼མཆན༽

			འདི་ནས་བཟུང་ནས་འབྲས་བུ་གྲུབ་གྲུབ་ཏུ། ངན་སོང་གསུམ་གྱི་སྒོ་རྣམས་གཏན་བཅད་དེ། འགྲོ་དྲུག་གནས་སུ་ནམ་ཡང་མི་སྐྱེ་བར། བདེ་བར་གཤེགས་པས་བདག་ལ་བཛད་དུ་གསོལ། །

			ལོག་ལྟའི་གཉེན་པོ་བཀའ་འཁོར་བསྐོར་བའི་ཡན་ལག༼མཆན༽

			འགྲོ་བ་དྲངས་ཤིང་འཁོར་བ་སྟོངས་མཛད་ཕྱིར། ལྐུགས་པ་ཁ་འབྱེད་འཕྲུལ་ངག་བདེན་པའི་བོན། ཀུན་ལ་བསྟན་ཞིང་མཛད་པ་སྣ་ཚོགས་པས། འགྲོ་དོན་མཛད་ཅིང་བསྐལ་པར་བཞུགས་སུ་གསོལ། །

			ཐེ་ཚོམ་གྱི་གཉེན་པོ་སྨོན་ལམ་འདེབས་པའི་ཡན་ལག༼མཆན༽

			བདག་དང་མཐའ་ཡས་སེམས་ཅན་ཐམས་ཅད་ཀུན། འདི་ནས་བཟུང་ནས་འབྲས་བུ་གྲུབ་གྲུབ་ཏུ། བདེ་བར་གཤེགས་པ་རྟག་ཏུ་མཆོད་པ་དང༌། འགྲོ་བ་འདྲེན་ཞིང་བསོད་ནམས་བསགས་པར་ཤོགཅི་སྲིད་འཁོར་བ་གནས་པའི་བར་དུ་ཡང༌། ལུས་དང་ངག་དང་ཡིད་ཀྱི་སྒོ་གསུམ་ནས། མི་དགེ་བཅུ་པོ་གཏན་དུ་སྤང་བ་དང༌། དགེ་བཅུ་ཆུ་ཀླུང་རྒྱུན་བཞིན་སྤྱོད་པར་ཤོགཆགས་པ་མེད་པའི་སྦྱིན་པ་གཏོང་བར་ཤོགའཆལ་བ་མེད་པའི་ཚུལ་ཁྲིམས་བསྲུང་བར་ཤོགབྱུང་ཚོར་མེད་པའི་བཟོད་པ་བསྒོམ་པར་ཤོགབཏང་སྙོམས་མེད་པའི་བརྩོན་འགྲུས་བརྩམ་པར་ཤོགའགྱུར་ལྡོག་མེད་པའི་བསམ་གཏན་བསྒོམ་པར་ཤོགཉོན་མོངས་མེད་པའི་སྟོབས་ལ་གནས་པར་ཤོགརེ་དོགས་མེད་པའི་སྨོན་ལམ་འདེབས་པར་ཤོགཉེ་རིང་མེད་པའི་སྙིང་རྗེ་སྐྱེ་བར་ཤོགའཁོར་བ་སྒྲོལ་བའི་ཐབས་ལ་མཁས་པར་ཤོགགཏི་མུག་སེལ་བའི་ཤེས་རབ་སྐྱེ་བར་ཤོགབདག་གིས་ལུས་འདི་བྱམས་པའི་མཆོག་གྱུར་ལ། ཞེ་སྡང་དབང་གིས་དམྱལ་བའི་གནས་སུ་སྐྱེ་བའི་ཚེ། ཚ་གྲང་མྱོང་བའི་སེམས་ཅན་ཐམས་ཅད་ལ། ཀུན་གྱི་སྡུག་བསྔལ་སེལ་བའི་སྨན་པར་ཤོགབདག་གི་ལུས་འདི་ཟས་སྐོམ་ཚོགས་གྱུར་ལ། འདོད་ཆགས་དབང་གིས་ཡི་དྭགས་གནས་སུ་སྐྱེ་བའི་ཚེ། བཀྲེས་སྐོམ་མྱོང་བའི་སེམས་ཅན་ཐམས་ཅད་ལ། ཡིད་བཞིན་འགྱུར་བའི་བདུད་རྩི་ཟས་སུ་ཤོགབདག་གི་ལུས་འདི་ཡེ་ཤེས་ཚོགས་གྱུར་ལ། གཏི་མུག་དབང་གིས་བྱོལ་སོང་གནས་སུ་སྐྱེ་བའི་ཚེ། རྨོངས་ཤིང་སྡུག་བསྔལ་མྱོང་བའི་སེམས་ཅན་ལ། ཡིད་བཞིན་སྐོང་བའི་ནོར་བུ་ལྟ་བུར་ཤོགགཞན་ཡང་བདག་ནི་འཆི་འཕོས་སྐྱེ་བ་ན། ན་རག་དམྱལ་བའི་གནས་སུ་སྐྱེ་བའི་ཚེ། ཚ་གྲང་ལས་སོགས་སྡུག་བསྔལ་ཀུན་བསལ་ནས། དམྱལ་བ་རྣམས་ལ་བོན་གྱི་ཆར་འབེབས་ཤིང༌། གསང་བ་ངང་རིང་ལྟ་བུའི་དབང་ཐོབ་ཤོགཔྲིང་རྒྱུད་ཡི་དྭགས་གནས་སུ་སྐྱེ་བའི་ཚེ། བཀྲེས་སྐོམ་ལས་སོགས་སྡུག་བསྔལ་ཀུན་བསལ་ནས། ཡི་དྭགས་རྣམས་ལ་བོན་གྱི་ཆར་འབེབས་ཤིང༌། གསང་བ་འདུས་པ་ལྟ་བུའི་དབང་ཐོབ་ཤོགདུ་ཏི་དུད་འགྲོའི་གནས་སུ་སྐྱེ་བའི་ཚེ། བཀོལ་སྤྱོད་ལས་སོགས་སྡུག་བསྔལ་ཀུན་བསལ་ནས། བྱོལ་སོང་རྣམས་ལ་བོན་གྱི་ཆར་འབེབས་ཤིང༌། ཏིང་སངས་རང་ཞི་ལྟ་བུའི་དབང་ཐོབ་ཤོགགླིང་བཞི་མི་ཡི་གནས་སུ་སྐྱེ་བའི་ཚེ། འགྱུར་བ་ལས་སོགས་སྡུག་བསྔལ་ཀུན་བསལ་ནས། འགྲོ་བ་མི་ལ་བོན་གྱི་ཆར་འབེབས་ཤིང༌། འདོད་པ་དགུ་འགྱུར་ལྟ་བུའི་དབང་ཐོབ་ཤོགསད་མིན་ལྷ་མིན་གནས་སུ་སྐྱེ་བའི་ཚེ། འཐབ་རྩོད་ཁོང་ཁྲོའི་སྡུག་བསྔལ་ཀུན་བསལ་ནས། ལྷ་མིན་རྣམས་ལ་བོན་གྱི་ཆར་འབེབས་ཤིང༌། ལྕེ་རྒྱལ་པར་ཏི་ལྟ་བུའི་དབང་ཐོབ་ཤོགསད་ཝེར་ལྷ་ཡི་གནས་སུ་སྐྱེ་བའི་ཚེ། འདུ་བྱེད་ལྟུང་བའི་སྡུག་བསྔལ་ཀུན་བསལ་ནས། ལྷ་རྣམས་ཀུན་ལ་བོན་གྱི་ཆར་འབེབས་ཤིང༌། གསལ་བ་འོད་ལྡན་ལྟ་བུའི་དབང་ཐོབ་ཤོགགཞན་ཡང་བདག་ནི་འཆི་འཕོས་སྐྱེ་བ་ན། ཚེ་རབས་ཀུན་ཏུ་བརྫུས་ཏེ་སྐྱེ་བ་དང༌། གང་དུ་སྐྱེ་བའི་སྐྱེ་བ་དྲན་པ་དང༌། སྟོན་པའི་སྒྲོན་མ་དག་དང་འཕྲད་པར་ཤོགགང་དུ་སྐྱེ་བའི་སྐྱེ་བ་དེ་དང་དེར། འཕྲུལ་ངག་བདེན་པའི་བོན་དང་འཕྲད་ནས་ཀྱང༌། མ་རིག་རྨོངས་པའི་སེམས་ཅན་ཐམས་ཅད་ལ། འཕྲུལ་གྱི་ཡི་གེ་ལྐུགས་པ་ཁ་འབྱེད་འདི། གང་ཟག་ཤེས་པ་གསལ་ཞིང་རིག་པ་ཅན། སྐྱེས་བུ་དམ་པ་རྣམས་དང་འཕྲད་པར་ཤོགགཞན་དོན་ཚད་མེད་བཞི་བསྒོམས་གཟུགས་སྐུ་ཡིས། འགྲོ་བ་མ་ལུས་འདམ་ནས་འདྲེན་པ་དང༌། རང་དོན་དེ་བཞིན་ཉིད་བསྒོམ་བོན་སྐུ་ཡིས། འཁོར་བའི་རྒྱ་མཚོ་སྒྲོལ་བའི་བདག་པོར་ཤོགགང་ནས་སངས་རྒྱས་མཛད་པ་དཀའ་བའི་སར། ལྷ་གཤེན་བོན་གྱི་བསྟན་པ་འཛིན་པ་དང༌། འཕྲུལ་ངག་བདེན་པའི་བོན་འདི་སྟོན་པ་དང༌། འགྲོ་བ་ཡོངས་ཀྱི་དཔལ་དང་མགོན་དུ་ཤོགགཞན་ཡང་འགྲོ་བ་ཇི་ལྟར་འདུལ་བ་ཡི། ལྷ་དང་གཤེན་རབ་རྣམས་ལ་མཆོད་བྱེད་ཅིང༌། འགྲོ་དོན་ཇི་ལྟར་འཚམས་པར་སྤྱོད་པར་ཤོགདང་པོ་འཇིག་རྟེན་བྱ་བ་ཀུན་སྤངས་ནས། མོས་པར་སྤྱོད་པའི་ས་གཞི་བརྒལ་བར་ཤོགམོས་པར་སྤྱོད་པའི་ས་གཞི་བརྒལ་ནས་ཀྱང༌། གཡུང་དྲུང་ས་བཅུ་དག་ལ་བརྒལ་བར་ཤོགགཡུང་དྲུང་ས་བཅུ་དག་ལ་བརྒལ་ནས་ཀྱང༌། བཅུ་གཅིག་ས་ལ་སྤྲུལ་པའི་སྐུ་བསྟན་ནས། འགྲོ་བ་རིགས་དྲུག་ཅི་ལ་ཅིས་འདུལ་བ། སེམས་ཅན་བསམ་པ་ཇི་ལྟར་འཐད་པ་བཞིན། སྟོན་པའི་སྒྲོན་མེ་དེ་བཞིན་བྱེད་པར་ཤོགལྐུགས་པ་ཁ་འབྱེད་འཕྲུལ་ངག་བདེན་པའི་བོན། ལྷ་མི་ལས་སོགས་སེམས་ཅན་ཐམས་ཅད་ལ། སོ་སོར་རང་རང་སྒྲ་སྐད་ཅི་བཞིན་དུ། འགྲོ་བ་རྣམས་ལ་བོན་གྱི་ཆར་འབེབས་ཤོགསྟོན་པ་གཏོ་རྒྱལ་སྔ་རབས་འདས་པ་ཡིས། ཇི་ལྟར་འགྲོ་དོན་མཛད་ཅིང་མཐར་ཕྱིན་ཏེ། འགྲོ་བ་རྣམས་ལ་བོན་གྱི་ཆར་འབེབས་བཞིན། བདག་ཀྱང་དེ་དང་འདྲ་བའི་སྟོན་པར་ཤོགདུས་གསུམ་བདེ་བར་གཤེག་པས་འགྲོ་དོན་དུ། འཕྲིན་ལས་མཛད་ཅིང་འགྲོ་བའི་དོན་མཛད་ལྟར། བདག་ཀྱང་དཀའ་བ་རྣམ་པ་སྣ་ཚོགས་ཀྱིས། འགྲོ་དོན་མཛད་ཅིང་ཐར་པ་བསྒྲུབ་པར་ཤོགདེ་ལྟར་མ་གྱུར་བར་གྱི་ཚེ་རབས་སུ། སྡིག་པ་མི་དགེའི་ལས་ལས་རབ་ཐར་ནས། དགེ་བ་དག་ལ་རབ་ཏུ་སྤྱོད་པ་དང༌། ཉིན་མཚན་ཀུན་ཏུ་བསོད་ནམས་ཚོགས་གསོག་ཤོགའཇིག་རྟེན་འདི་དང་གཞན་རྣམས་ཐམས་ཅད་དུ། ངན་སོང་གསུམ་གྱི་སྒྲ་ཡང་མིང་མེད་དེ། འགྲོ་དྲུག་སེམས་ཅན་མ་ལུས་ཐམས་ཅད་ཀུན། ཐར་པ་བདེ་བའི་གནས་སུ་ཕྱིན་པར་ཤོགབདག་ནི་ཚེ་འཕོས་ལུས་བརྗེས་གྱུར་པའི་ཚེ། ཉོན་མོངས་སྒྲིབ་པའི་དྲི་མ་ཀུན་བསལ་ནས། སྟོན་པ་གཤེན་ལྷ་འོད་དཀར་ཞལ་མཐོང་སྟེ། །ཐར་པ་བདེ་བའི་ལུང་རྣམས་སྟོན་པར་ཤོག ། དེ་ལྟར་ལམ་བསྟན་འགྲོ་བའི་གནས་སྟོན་ནས། ཡེ་ཤེས་འོད་ཀྱིས་འགྲོ་བའི་ཤུལ་མཚོན་ཏེ། ཏིང་འཛིན་ཟབ་མོས་འགྲོ་བའི་རྟ་བྱས་ནས། བགྲོད་པ་མེད་པའི་གནས་སུ་ཕྱིན་པར་ཤོགམདོར་ན་ངན་སོང་གསུམ་པོ་མིང་མེད་དེ། བདག་དང་མཐའ་ཡས་སེམས་ཅན་ཐམས་ཅད་ཀུན། ཐར་པའི་ལམ་ཐོབ་མངོན་པར་སངས་རྒྱས་ནས། ཡེ་ཤེས་ཆེན་པོ་བླ་མེད་ས་ཐོབ་ཤོག །

			ཆགས་སྡང་གི་གཉེན་པོ་བསྔོ་བའི་ཡན་ལག༼མཆན༽

			བདེ་གཤེགས་སྤྱན་དྲངས་ཕྱག་འཚལ་མཆོད་ཕུལ་དང༌། བཤགས་དང་སྡོམ་དང་གསོལ་བ་བཏབ་པ་དང༌། སྨོན་ལམ་བཏབ་པའི་དགེ་བ་ཅི་བགྱིས་པ། འགྲོ་བ་རྣམས་དང་ཐུན་མོང་སྤྱིར་བྱས་ཏེ། ཀུན་ཀྱང་བླ་མེད་འབྲས་བུ་འཐོབ་བྱའི་ཕྱིར། བདག་གཞན་དོན་དུ་བྱང་ཆུབ་ས་ལ་བསྔོ། སྔ་རབས་འདས་པའི་གཤེན་རབ་ཐམས་ཅད་ཀྱིས། དམིགས་པ་མེད་པར་བསྔོས་པ་ཇི་བཞིན་དུ། བདག་གཞན་དགེ་རྩ་བསོད་ནམས་ཅི་བསགས་པ། བདག་ཀྱང་དེ་བཞིན་དམིགས་པ་མེད་པར་བསྔོ། །དེ་ནས་གཤེན་རབ་གཏོ་བུ་འབུམ་སྲས་ཀྱིས། རྒྱན་དང་ཆ་ལུགས་མཛེས་པར་བྱས་ནས། མེ་ཏོག་གཏོར་ཞིང་ཕྱག་བྱས་ཏེ་འདི་སྐད་ཅེས་གསོལ་ཏོ། སྲིད་གསུམ་སྟོན་པ་གཤེན་རབ་མི་བོ་ལགས། མདོ་འདིའི་མིང་དང་མཚན་ཉིད་ཇི་ལྟ་བུ། བཏོན་དང་བཟུང་དང་བཅངས་པའི་ཡོན་ཏན་གང༌། འདི་ལ་བཀུར་སྟི་རིམ་གྲོའི་བསོད་ནམས་གང༌། འདི་ལ་རྗེས་ཞུགས་བསྒྲུབ་པའི་བསོད་ནམས་གང༌། སྟོན་པ་ཐུགས་རྗེ་ཆེན་པོས་བཤད་དུ་གསོལ། དེ་ནས་གཤེན་རབ་མི་བོས་བཀའ་སྩལ་པ། གཏོ་བུ་འབུམ་སྲས་གཤེན་གྱི་བུ་ཁྱོད་ལ། སྟོན་པར་བྱ་ཡི་གུས་པའི་ཚུལ་གྱིས་ཉོན། མདོ་འདིའི་མིང་ནི་ཡན་ལག་བརྒྱད་པའི་མདོ། གདམས་ངག་དམ་པ་བསྒྲུབ་པའི་གཞུང་ཆེན་པོ། འདི་ནི་རྗེས་སུ་བསྒྲུབ་ཅིང་ཡི་དམ་དུ་འདོན་ན། བོན་གྱི་སྒྲ་བསྒྲགས་བོན་གྱི་སྦྱིན་པའི་མཆོགདགའ་དང་སེམས་ཀྱི་ཕྱག་བྱས་ལས་སོགས་ཏེ། སྨོན་ལམ་དམ་པ་འདི་དག་འདེབས་པ་ལ། གང་ཞིག་སྐད་ཅིག་དེ་ལ་རབ་མོས་ན། སྟོང་གསུམ་སེམས་ཅན་མ་ལུས་ཐམས་ཅད་ལ། ཟས་སྐོམ་ཚིམ་བྱས་དེ་ལ་ཆར་མི་ཉེ། གང་ཞིག་དད་པའི་སེམས་ཀྱིས་འཛིན་བྱེད་པ། དུས་གསུམ་གཤེན་རབ་མ་ལུས་ཐམས་ཅད་ལ། ཞབས་ནས་གཏེགས་པའི་མཆོད་པ་བྱས་དང་འདྲ། གང་ཞིག་དད་པས་འདི་ལ་འབྲི་བྱེད་ན། ཡི་གེ་འབྲུ་རེས་བསྐལ་པའི་གྲངས་སྙེད་དུ། འཁོར་ལོ་བསྒྱུར་བའི་རྒྱལ་པོའི་ལུས་འཐོབ་ནས། འགྲོ་བ་རྣམས་ལ་ཇི་ལྟར་འཚམས་པར་འདུལ། གང་ཞིག་དད་པས་འདི་ལ་བཀུར་སྟི་བྱེད། སྐད་ཅིག་ཙམ་ལ་དེ་ཡི་བསོད་ནམས་དཔག་མེད་དེ། བསྐལ་པ་ཞིང་གི་རྡུལ་སྙེད་བསྒྲགས་པར་ཡང༌། གཤེན་རབ་ཞལ་མཐོང་ངན་སོང་གནས་ནས་དཔགརིམ་གྲོ་ཕུད་དུད་བྱས་པའི་བསོད་ནམས་ལ། དད་པས་སེམས་ཀྱིས་མདོ་འདི་གནས་པའི་སར། གོམ་ཅིག་བོར་ཞིང་སྐད་ཅིག་སེམས་དང་ནི༌། ཁམས་གསུམ་གང་བའི་སེམས་ཅན་ཐམས་ཅད་ལ། སྲོག་སྦྱིན་དགའ་བར་བྱས་པས་ཆར་མི་ཉེ། གང་ཞིག་མདོ་འདི་ཤེས་ནས་བསྒྲུབ་བྱེད་ན། ངན་སོང་གསུམ་པོ་གཏན་ནས་སྤངས་བ་དང༌། འཁོར་བའི་རྒྱ་མཚོ་གཏིང་ནས་སྐེམས་པར་འགྱུར། མཐའ་འཁོབ་གླིང་དགུ་རྣ་བས་ཐོས་མི་འགྱུར། བདུད་ཀྱིས་མི་བསླུ་གྲོགས་ངན་གཏན་ནས་སྤངས། གཤེན་ལྷ་འོད་དཀར་ཞལ་ཡང་མྱུར་མཐོང་འགྱུར། གང་དུ་སྐྱེས་བར་བསོད་ནམས་ལོངས་སྤྱོད་རྒྱས། འགྲོ་བ་འདྲེན་པའི་སྟོན་པ་མྱུར་འཐོབ་འགྱུར། གང་གིས་ཡིད་བཞིན་ནོར་བུས་སེམས་ཅན་གྱི། དགོས་འདོད་རེ་བ་ཡིད་བཞིན་བསྐངས་བྱས་ལས། གང་གིས་ཡན་ལག་བརྒྱད་པ་འདི་བརྗོད་ན། དེ་ཉིད་བསོད་ནམས་ཆེ་བར་འདི་བརྗོད་འགྱུར། གང་དུ་སྐྱེ་བ་བླངས་པ་དེ་དང་དེར། ཉོན་མོངས་དབང་གིས་ལེན་པར་མི་འགྱུར་ཏེ། ཐུགས་རྗེ་སེམས་ཅན་རྣམས་ལ་འཚམས་པར་སྟོན། ཁམས་གསུམ་ཉེས་པས་གོས་པར་མི་འགྱུར་ཏེ། པདྨ་འདམ་ནས་སྐྱེས་པ་ཇི་བཞིན་འགྱུར། གཞན་ཡང་འདི་ཡི་ཡོན་ཏན་བསམ་དཔག་དཀའ། གཤེན་རབ་སྒམ་པོས་བསྒོམས་པས་དཔོགས་དཀའ་ན། གང་ཟག་སྒྲིན་པོས་དཔོགས་པར་ག་ལ་འགྱུར། འདི་ཡི་དོན་འདི་གང་གིས་སྒྲུབས་བྱས་ན། གཤེན་རབ་གྲལ་ཐོབ་སངས་རྒྱས་གདོན་མི་ཟ། གཞན་ཡང་ཡོན་ཏན་རྣམ་གྲངས་འདི་ལྟ་སྟེ། བཏང་པས་ངག་སྙན་བཟུང་བས་ལོངས་སྤྱོད་འཕེལ། བྲིས་པས་ལག་བཟོ་བཀུར་བསྟི་དབང་ཕྱུག་ཐོབ། རིམ་གྲོ་ཕུད་དུད་བྱས་པས་གཟུགས་བཟང་དགོངས་པ་འགྲུབ། འདི་ཡི་དོན་བསྒྲུབ་འབྲས་བུ་ཐར་པ་ཐོབ། གང་ཞིག་དད་པས་འདི་ལ་འབྲི་པ་དང༌། ཀློག་དང་འཆང་དང་ལས་སོགས་སུས་བྱས་པ། འདི་དང་ཕ་རོལ་གཉིས་ཀར་དགོས་པའི་དོན། འགྲུབ་པར་འགྱུར་བ་འདི་ལ་ཐེ་ཚོམ་མེད། གང་གིས་འདི་ལ་བཀུར་བསྟི་མ་མོས་ན། སྐད་ཅིག་དེ་ལ་ན་རག་རྒྱུ་བསགས་ཏེ། ཁ་འཚིག་རྙིང་བྲུས་ངན་སོང་གནས་སུ་ལྟུང༌། དེ་ཕྱིར་ཤེས་རབ་ལྡན་པ་འགའ་ལ་བསྟན་པར་བྱ། སྟོན་པ་གཤེན་རབ་ཀྱིས་དེ་སྐད་ཅེས་བཀའ་སྩལ་པ་དང༌། གཏོ་བུ་འབུམ་སྲས་ལས་སོགས་པའི་འཁོར་དེ་དག་དགའ་མགུ་ཡི་རང་པར་གྱུར་ཏེ། སྟོན་པ་ལ་ལན་གསུམ་བསྐོར་བ་བྱས་ནས་བསྟོད་དེ། ཕྱིར་མི་སྡོག་པའི་ས་ནོན་པར་གྱུར་ཏོ། སྲིད་པའི་ཐོ་བ་འཇོམས་མཛད་གཤེན་རབ་ལགས། མ་རིག་རྨོངས་པའི་འཁོར་བའི་སེམས་ཅན་དང༌། བདག་ཅག་འཁོར་དུ་གཏོགས་པ་རྣམས་འདུས་ལ། ཐུགས་ཀྱི་དཀྱིལ་ན་མན་ངག་གཏེར་ཕྱུངས་ནས། མན་ངག་ཉིང་ཁུ་སྙིང་པོ་འདི་བསྟན་པས། འཁོར་བ་དོང་སྤྲུགས་ན་རག་སྒོ་གཅོད་འདི། ཕྱི་རབས་རྣམས་ཀྱིས་འབྲས་བུ་བསྒྲུབ་པའི་མཆོགཡང་དག་དོན་སྟོན་མཛད་པ་བཀའ་དྲིན་ཆེ། ཞེས་གུས་པ་དང་བཅས་པས་ཞུས་སོ། བོན་ཡན་ལག་བརྒྱད་པ་རིན་པོ་ཆེ་ལྟ་བུའི་མདོ་རྫོགས་སོ། །ཞེས་ལྡེ་གྱིམ་ཚ་རྨ་ཆུང་གིས་གཙང་གི་ནུ་མའི་བྲག་ལ་སྦས་སོ། ཕྱིས་ཁྱེའུ་གཉེན་ཐིང་གིས་གཏེར་ཞལ་ཕྱེས་ཏེ་འཕེལ་བའོ། དགེའོ། །ྋགང་གིས་བོན་འདི་ཐོས་པ་ཡིས། སྲིད་གསུམ་སེམས་ཅན་བདེ་བྱེད་ཤོགགང་ཞིག་འདི་ལ་དད་པ་ཡིས། འཇིག་རྟེན་འདི་དང་ཕ་རོལ་ཏུ། བདེ་བ་ཆེན་པོ་ཐོབ་གྱུར་ཅིགལྐུགས་པ་ཁ་འབྱེད་འཕྲུལ་དུམ་འདི། འཛིན་པ་དགའ་ཞིང་བརྗོད་པས་ནི། འདམ་ནས་པདྨ་ཇི་བཞིན་དུ། ཉེས་པའི་སྐྱོན་གྱིས་མ་གོས་ཤིང༌། ལེགས་པའི་ཡོན་ཏན་ཐོབ་པར་འགྱུར། དེ་ཕྱིར་བཀུར་ཞིང་ཕུད་དུད་དུ་བྱའོ། སྟོན་པ་གཤེན་རབ་མི་བོ་ཡིས། དེ་སྐད་ཅེས་དགྱེས་པ་ཆེན་པོ་བསྐྱེད་དེ་གསུངས་སོ། འཁོར་དེ་དག་ཀྱང་རྗེས་སུ་ཡི་རང༌། དད་པ་ཅན་གྱི་ཡི་དམ་དུ་འདོན་པ། དགོངས་པ་གསལ་བ་རྣམས་ལ་བསྟན་པ་ལས། ཀུན་ལ་བསྟན་ན་སྐུར་པ་འདེབས་ཞེས་བྱ། མཁས་པའི་གདམས་ངག་ཞང་ཞུང་ཡུལ་ནས། ཞང་ཞུང་ཕུགས་པའི་ལུགས། རྒྱལ་པོ་སླེ་ཏྲ་གུ་གེའི་ཐུགས་དམ། དེ་ལས་བོན་ལེན་མི་གསུམ་བཏང་བས། བོད་ཡུལ་དུ་བོན་སྤྱོད་དུ་མ་སྟེར། གཏེར་དུ་སྦས་སོ། །དུས་ཀྱི་མཐའ་ལ་རབ་ཏུ་དར་དུས་ཤིགམ་འོངས་པའི་དུས་དེར་གང་ཟག་ཤེས་པ་གསལ་བ། གཤེན་རབ་ཀྱི་བསྟན་པ་ལ་མོས་པ་ཞིག་དེ་དང་འཕྲད་པར་ཤོགཅེས་སྨོན་ལམ་རྣམ་པར་དག་པའི་རྒྱས་གདབ་བོ། །མཇུག་གི་ཡིག་ཆུང་དཔེ་གཉིས་ལ་མི་འདུག་སྟེ་དཔེ་གཅིག་ལ་བཞུགས་འདུག་པས་བྲིས་ཏེ་གཟིགས་དཔྱད་ཞུ། །





མན་ངག་རིན་པོ་ཆེ་ཨ་ཁྲིད་ཀྱི་སྔོན་འགྲོའི་ཚིག་བཤད་རྣམས་བཞུགས་པ་ལེགས་སོ། །


			༄༅། །བླ་མ་བཀའ་དྲིན་ཅན་ལ་ཕྱག་འཚལ་ལོ། །མན་ངག་རིན་པོ་ཆེ་ཨ་ཁྲིད་ཀྱི་མི་རྟག་པ་བསྒོམ་པའི་ཐབས་ལ། ལུས་གནད་ཏིང་འཛིན་དང་ལྡན་པར་བྱ་ལ། མི་རྟག་པའི་བོན་རྣམས་ཡིད་ལ་བསམ་ཞིང་ངག་ཏུ་འདི་སྐད་དོ། །ཀྱེ་མ་བརྒྱུད་པའི་བླ་མ་རྣམས་ལ་གསོལ་བ་འདེབས། རྒྱུ་ལས་གྲུབ་པའི་གཟུགས་འདི་རྐྱེན་གྱིས་འཇིགལས་ཀྱིས་འབྲེལ་བའི་ལུས་སེམས་ཅིས་ཀྱང་འབྲལ། རྟག་ཏུ་རེ་བའི་མི་ཚེ་ཡེངས་ལ་ཟད། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བ་བྱིན་གྱིས་རློབས། ཕྱི་སྣོད་འཇིག་རྟེན་མེ་ཆུ་རླུང་གིས་འཇིགནང་བཅུད་སེམས་ཅན་ནད་མུག་མཚོན་གྱིས་སྟོང༌། ཐམས་ཅད་འཇིག་པའི་རང་བཞིན་ཡིན་པ་ལ། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། དུས་གསུམ་སངས་རྒྱས་མྱ་ངན་འདས་ཚུལ་སྟོན། ཁམས་གསུམ་སེམས་ཅན་དེ་བཞིན་ལུས་པ་མེད། སྐྱེས་ནས་འཆི་བའི་རང་བཞིན་ཡིན་པ་ལ། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། རགས་པའི་ལོ་ཟླ་ཞག་གྲངས་རབ་ཏུ་འགྱུར། ཕྲ་བའི་སྐད་ཙམ་དེ་བཞིན་མི་རྟག་པ། ཐམས་ཅད་འཇིག་པའི་རང་བཞིན་ཡིན་པ་ལ། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། བསགས་ཤིང་ཚིམ་པ་མེད་པའི་ལོངས་སྤྱོད་དང༌། སྤྱད་ཀྱང་ཟད་པ་མེད་པའི་འདུ་འཛི་ལ། བསམ་ན་སྙིང་པོ་མེད་པར་ཤེས་བཞིན་དུ། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཅིས་ཀྱང་འཆི་ངེས་ནམ་འཆི་ཆ་ཡང་མེད། འཆི་རྐྱེན་མ་ངེས་འཆི་བའི་གནས་མ་ངེས། བསམ་ན་རོ་ཡི་རང་བཞིན་ཡིན་པ་ལ། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། འཐབ་པས་མི་ཐུབ་བྲོས་པས་སུ་མི་ཐར། ཞུས་པས་མི་གནང་བསླུས་པས་ཅི་ལ་སླུས། དུས་ལ་བབ་ཚེ་གང་གིས་མི་སྡོང་ན། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། མཁས་པའི་གཏོ་དཔྱད་བརྩེ་བའི་བཙའ་རྫི་དང༌། བདའ་དགུའི་ཟས་དང་གཉེན་གྱིས་མཐའ་བསྐོར་ཀྱང་། ཤེས་དགུའི་དྲན་བཅུའི་ཐབས་ཀྱིས་མི་བཤོལ་ན། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། གནམ་ལ་ཟླ་ཐིམ་ས་ལ་ཞག་ཀྱང་ཐིམ། ཚེ་ཡི་དུས་ཟད་བདུད་ཀྱི་བསུ་མ་སླེབ། ཆ་མེད་ཡུལ་དུ་རྒྱུས་མེད་འགྲོ་དགོས་ན། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཐལ་བའི་ལས་ལ་འགྱོད་ཀྱང་བཅོས་ཐབས་མེད། དགེ་བ་དྲན་ཀྱང་ཕྱིས་པས་ཕན་སྟོབས་ཆུང༌། ཅི་འདྲའི་དུས་ཤིག་སྟེང་དུ་འོང་ངེས་ན། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། འཆི་བ་ཤེས་ཀྱང་ཕན་པའི་ཐབས་རྣམས་ཟད། འཇིགས་ཤིང་སྐྲག་ཀྱང་བྲོས་ཤིང་འཁྱོགས་ས་མེད། འཕྲེང་ཞིང་ཆགས་ཀྱང་དབང་མེད་འགྲོ་དགོས་ན། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། དུས་ཀྱིས་གཏུགས་པས་འབྱུང་བཞིའི་སྟོབས་ཀྱང་ཤོར། ཚོགས་དྲུག་འགགས་ནས་ཕ་རོལ་སྣང་བ་འཆར། རྣམ་ཤེས་རྟེན་མེད་དྭ་བུར་བུད་དགོས་ན། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། གཅེས་པའི་ལུས་འདི་ཀུན་ལ་བྱུར་དུ་ཆེ། མང་པོའི་གསེབ་ནས་བདག་རང་གཅིག་པུར་འགྲོ། ལག་སྟོང་སྒྲེན་བུར་བུད་ནས་འགྲོ་དགོས་ན། འདི་ལ་རྟག་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། གཏན་དུ་འཁྱམས་ཀྱང་ད་རུང་སུན་པ་མེད། རྒྱུན་དུ་མནར་ཀྱང་ལས་ལ་བྲེད་མེ་ཤེས། ད་རུང་འཁོར་བ་བློ་ཡིས་མི་མཐོང་བའི། མེ་ཚེ་སྟོང་ཟད་མཁན་ཁྱོད་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། བྱའོ་སྙམ་པའི་དགེ་བ་གླེས་ལ་བོར། ཐོབ་པར་དཀའ་བའི་མི་ཚེ་ཡེངས་ལ་ཟད། ད་རུང་ངེས་ཤེས་རྒྱུད་ལ་མ་སྐྱེས་པའི། མདོ་མེད་ལེ་ལོ་མཁན་ཁྱོད་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཉེས་པའི་གཞི་མ་རང་རྒྱུད་རེངས་སུ་འཇུགཐར་པའི་འགྲམ་གཞི་དགེ་བ་རྐྱེན་ཁར་ཤོར། ད་རུང་བློ་ཐག་གཏིང་ནས་མ་ཆོད་པའི། འཁོར་བ་རང་རྒྱུད་མཁན་ཁྱོད་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། འཆི་བ་རྗེས་སུ་དྲན་པར་བྱིན་གྱིས་རློབས། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། བྱར་མེད་བློ་ལ་འདས་པར་བྱིན་གྱིས་རློབས། ཐམས་ཅད་སྒྱུ་མར་རྟོགས་པར་བྱིན་གྱིས་རློབས། བརྒྱུད་པའི་བླ་མ་རྣམས་ལ་གསོལ་བ་འདེབས། ཞེས་པ་ཨ་ཁྲིད་ཀྱི་མི་རྟག་པ་ཚིག་ཤད་འདི་ནི། གཡས་རུ་མཁར་སྣ་དཔལ་གྱི་ཡང་དབེན་དུ་བྲུ་སྟོན་རྒྱལ་བ་གཡུང་དྲུང་གིས་སྦྱར་བའོ། །ྋམཎྜལ་ཡན་ལག་བདུན་པ་ཞེས་བྱ་བ། དུས་གསུམ་གྱི་བླ་མ་དང་བདེ་བར་གཤེགས་པ་རྣམས་ལ་ཕྱག་འཚལ་ལོ། །དང་པོ་སེམས་བསྐྱེད་ནི། ན་མོ་ཕྱོགས་བཅུ་ན་བཞུགས་པའི་བདེ་བར་གཤེགས་པ་རྣམས་བདག་ལ་དགོངས་སུ་གསོལ། ས་ལ་གནས་པའི་གཡུང་དྲུང་སེམས་དཔའ་རྣམས་བདག་ལ་དགོངས་སུ་གསོལ། བླ་མ་རིན་པོ་ཆེ་བརྒྱུད་པ་དང་བཅས་པ་རྣམས་བདག་ལ་དགོངས་སུ་གསོལ། བདག་མིང་འདི་ཞེས་བགྱིས་པས། དུས་འདི་ནས་བཟུང་ནས། ཇི་སྲིད་འཁོར་བ་མ་སྟོངས་ཀྱི་བར་དུ། སྔོན་གྱི་སངས་རྒྱས་དང་གཡུང་དྲུང་སེམས་དཔའ་རྣམས་ཀྱིས་བྱང་ཆུབ་མཆོག་ཏུ་ཐུགས་བསྐྱེད་པ་བཞིན་དུ། བདག་གིས་ཀྱང་བྱང་ཆུབ་མཆོག་ཏུ་སེམས་བསྐྱེད་པར་བགྱིའོ། བདག་འགྲོ་བ་སེམས་ཅན་ཐམས་ཅད་ཀྱི་དོན་དུ་མྱུར་དུ་རྫོགས་པའི་སངས་རྒྱས་ཐོབ་པར་གྱུར་ཅིགགཉིས་པ་སྐྱབས་སུ་འགྲོ་བ་ནི། བདག་དང་འགྲོ་བ་སེམས་ཅན་ཐམས་ཅད་ཀྱིས། དུས་གསུམ་གྱི་བླ་མ་དང་བདེ་བར་གཤེགས་པ་རྣམས་ལ་ཕྱག་འཚལ་ཞིང་སྐྱབས་སུ་མཆིའོ། ནོར་བུ་ལྟ་བུ་གཙུག་གི་རྒྱན་དུ་དཀོན། མ་རིག་མུན་སེལ་སྣང་གསལ་སྒྲོན་མེའི་མཆོགསྐུ་གསུམ་འབྱུང་གནས་དཔོན་གསས་བླ་མ་ལ། གུས་པས་ཕྱག་འཚལ་དང་བས་སྐྱབས་སུ་མཆི། ཉིན་སྐར་ལྟ་བུ་ཐུགས་རྗེའི་འབྱུང་གནས་དཀོན། ཐར་ལམ་བདེ་འབྱེད་ས་མཁན་ལམ་གྱི་མཆོགའགྲོ་བའི་མགོན་སྐྱབས་དུས་གསུམ་བདེར་གཤེགས་ལ། གུས་པས་ཕྱག་འཚལ་དང་བས་སྐྱབས་སུ་མཆི། གཞའ་ཚོན་ལྟ་བུ་སྣང་སྲིད་རྒྱན་དུ་དཀོན། ལྐུགས་པ་ཁ་འབྱེད་གྲོལ་བ་ལྗགས་ཀྱི་མཆོགབསྟན་པའི་རྒྱལ་མཚན་སྐུ་གདུང་གསུང་རབ་ལ། གུས་པས་ཕྱག་འཚལ་དང་བས་སྐྱབས་སུ་མཆི། ཨུད་འབར་ལྟ་བུ་དགེ་ལ་འདུན་སྤྱོད་དཀོན། བློ་སྒྲོམ་སྒོ་འབྱེད་འཕྲུལ་གྱི་ལྡེ་མིག་མཆོགའགྲོ་བའི་འདྲེན་སྟོན་ཕྱོགས་བཅུའི་གཤེན་རབ་ལ། གུས་པས་ཕྱག་འཚལ་དང་བས་སྐྱབས་སུ་མཆིའོ། །གསུམ་པ་སྡིག་པ་བཤག་པ་ནི། བདག་དང་འགྲོ་བ་སེམས་ཅན་ཐམས་ཅད་ཀྱིས། ཚེ་རབས་ཐོག་མ་དཔག་ཏུ་མེད་པ་ནས། ཐ་མ་ད་ལྟའི་ལུས་འདི་བླངས་པ་ཡན་ཆད་དུ། སྡིག་པ་མི་དགེའི་ལས་རྣམས་ཅི་བགྱིས་པ། བདེར་གཤེགས་ཁྱེད་ལ་མི་འཆབ་མཐོལ་ལོ་བཤགས། མི་དགེའི་ལས་རྣམས་ཅི་བགྱིས་སྒྲིབ་པ་ནི། ཁྱེད་ཀྱི་ཐུགས་རྗེས་ཀུན་ཀྱང་བྱང་བར་མཛད་དུ་གསོལ། དགེ་བ་ཀུན་གྱི་རྗེས་སུ་བདག་ཡི་རང་བར་བགྱིའོ། །བཞི་པ་མཎྜལ་འབུལ་བ་ནི། བོན་ཉིད་ཡེ་ནས་རྣམ་པར་དག་པ་བཞིན། སེམས་ཉིད་དེ་བཞིན་རྣམ་པར་དག་པ་སྟེ། བག་ཆགས་སྒྲིབ་པ་མ་ལུས་བསལ་བའི་ཕྱིར། གསལ་བའི་མཎྜལ་ཡོངས་སུ་ཕྱི་བར་བྱའོ། །ན་མ་ཨ་དཀར་གཤའ་ཡ་ནི་ཤག་ས་ལེ་སང་ངེ་ཡེ་སྭཧྭ། བྲུཾ་རི་ཏི་གར་མ་ལ་ཧོ། ཨ་ཡཾ་རཾ་མཾ་ཁཾ་ཤག་ས་ལེ་སང་ངེ་སྭཧཱ། ཕྱོད་ཕུར་ས་ལེ་ཧ་ལོ་སེང༌། ཞིང་ཁམས་གསེར་གྱི་ས་གཞི་ལ། བོན་ཉིད་ཕྱོགས་མེད་ཟླུམ་པོ་བཀོད། མཉམ་ཉིད་རྫི་བཅག་མཉམ་དུ་བསྙམས། བཏང་སྙོམས་དྲི་ཡི་བྱུག་པར་བྱ། སྤྲོས་བྲལ་ཆུ་ཡིས་ཆག་ཆག་གདབ། བདེ་སྟོང་མེ་ཏོག་ཚོམ་བུ་བཀོད། རིག་སྟོང་རིན་ཆེན་གཅལ་དུ་བཀྲམ། བླ་མ་བདེར་གཤེགས་ཡི་དམ་ལྷ་ཚོགས་དང༌། བསྟན་པ་བསྲུང་བའི་དམ་ཅན་རྣམས་ལ་འབུལ། གཉིས་མེད་འགྲོ་བའི་དོན་དུ་བཞེས་སུ་གསོལ། ཨཱོྃ་ཨ་ཧ་ཧ་ཧེ་ཧེ་ཕྱོད་ཕུར་ས་ལེ་ཧ་ལོ་སེང༌། ཕྱོགས་བཅུའི་དུས་གསུམ་གྱི་བདེ་བར་གཤེགས་པ་དང༌། དཔོན་གསས་བླ་མ་རྣམས་ཀྱིས་ཐུགས་དམ་མཎྜལ་བཀྲ་གསལ་འདི་ཡིས་བསྐང་པར་གྱུར་ཅིགསྒྲུབ་པ་པོ་རྣམས་ཀྱི་བར་ཆད་ཐམས་ཅད་ཉེ་བར་ཞི་བར་གྱུར་ཅིགའདོད་པ་དགུ་འགྱུར་ལས་སོགས་ཏེ། གནོད་སྦྱིན་ནོར་བདག་རྣམས་ཀྱི་ཐུགས་དམ་གྱི་རྒྱུད་བསྐུལ་ནས། སྒྲུབ་པ་པོ་ལ་རིན་པོ་ཆེའི་ཆར་བབས་ཏེ། སེམས་ཅན་དབུ་ཕོངས་ཀྱི་སྡུག་བསྔལ་ཞི་བར་གྱུར་ཅིགབསྭོ་ཨཱོྃ་ཛམ་བྷ་ལ་ཛ་ལན་ཏྲ་ཡེ་སྭཧཱ། ཁམས་གསུམ་གྱི་སེམས་ཅན་ཐམས་ཅད་ཀྱི་ལོག་རྟོག་ངན་པ་ཐམས་ཅད་སེལ་བར་གྱུར་ཅིགབདག་དང་འགྲོ་བ་ཀུན་གྱི་ལུས་ངག་ཡིད་གསུམ་གྱི་བསྡུས་པའི་རྒྱན་དང་ལོངས་སྤྱོད་དགེ་བའི་རྩ་བ་དང༌། བསོད་ནམས་ཀྱི་ཚོགས་སུ་གྱུར་པ་དེ་དག་ཐམས་ཅད། དུས་གསུམ་གྱི་བླ་མ་དང་བདེ་བར་གཤེགས་པ་རྣམས་ལ་མཆོད་པ་འབུལ། སྟོང་གསུམ་འཇིག་རྟེན་མཐའ་དག་གི། །གཟུགས་སུ་སྣང་བ་ཐམས་ཅད་ཀུན། སྐུ་མཆོག་ཕྱག་རྒྱའི་མཆོད་པ་འབུལ། སྟོང་གསུམ་འཇིག་རྟེན་མཐའ་དག་གི། སྒྲ་རུ་གྲགས་པ་ཐམས་ཅད་ཀུན། གསུང་མཆོག་ཕྱག་རྒྱའི་མཆོད་པ་འབུལ། སྟོང་གསུམ་འཇིག་རྟེན་མཐའ་དག་གི། ཡིད་ཀྱི་དྲན་རྟོག་ཐམས་ཅད་ཀུན། ཐུགས་མཆོག་ཕྱག་རྒྱའི་མཆོད་པ་འབུལ། སྟོང་གསུམ་འཇིག་རྟེན་མཐའ་དག་གི། སྐྱོན་དང་ཡོན་ཏན་ཐམས་ཅད་ཀུན། ཡོན་ཏན་ཕྱག་རྒྱའི་མཆོད་པ་འབུལ། སྟོང་གསུམ་འཇིག་རྟེན་མཐའ་དག་གི། བདེ་དང་སྡུག་བསྔལ་ཐམས་ཅད་ཀུན། ལས་མཆོག་ཕྱག་རྒྱའི་མཆོད་པ་འབུལ། ལྔ་པ་གསོལ་བ་འདེབས་པའི་ཡན་ལག་ནི། བླ་མ་བདེར་གཤེགས་ཡི་དམ་ལྷ་ཚོགས་ལ། འགྲོ་བ་ཀུན་དང་བཅས་ཏེ་སྐྱབས་སུ་མཆི། མྱ་ངན་མི་འདའ་བཞུགས་པར་གསོལ་བ་འདེབས། ཐུགས་རྗེ་བཏང་བྲལ་མེད་པར་བཟུང་དུ་གསོལ། དྲུག་པ་སྨོན་ལམ་གདབ་པ་ནི། ན་མོ་བདག་གིས་བྱང་ཆུབ་མཆོག་ཏུ་སེམས་བསྐྱེད་པ་འདི་དག་བདེན་པའི་བྱིན་རླབས་དང༌། བསོད་ནམས་ཀྱི་འབྲས་བུ་ཡིས། བདག་དང་བདག་ལས་བྱུང་བའི་འཁོར་འདས་ཀུན་གྱི་རྟེན་ཅིང་འབྲེལ་བ་ཐམས་ཅད། འགྲོ་བ་སེམས་ཅན་གྱི་དོན་བྱེད་པར་གྱུར་ཅིགབདག་གིས་ལུས་སྐུ་རུ་གྱུར་ནས་སེམས་ཅན་གྱི་དོན་བྱེད་པར་གྱུར་ཅིགངག་གསུང་དུ་གྱུར་ནས་སེམས་ཅན་གྱི་དོན་བྱེད་པར་གྱུར་ཅིགཡིད་ཐུགས་སུ་གྱུར་ནས་སེམས་ཅན་གྱི་དོན་བྱེད་པར་གྱུར་ཅིགཡོན་ཏན་ལེགས་པར་གྱུར་ནས་སེམས་ཅན་གྱི་དོན་བྱེད་པར་གྱུར་ཅིགཕྲིན་ལས་རྩལ་བ་མེད་པར་ལྷུན་གྱིས་གྲུབ་ནས་སེམས་ཅན་གྱི་དོན་བྱེད་པར་གྱུར་ཅིགརང་རིག་རང་ལ་ཤར་ནས་སེམས་ཅན་གྱི་དོན་བྱེད་པར་གྱུར་ཅིགའཁྲུལ་སྣང་ཡེ་ཤེས་སུ་ཤར་ནས་སེམས་ཅན་གྱི་དོན་བྱེད་པར་གྱུར་ཅིགཉོན་མོངས་པ་རང་སར་གྲོལ་ནས་སེམས་ཅན་གྱི་དོན་བྱེད་པར་གྱུར་ཅིགསྣང་བ་དབང་དུ་འདུས་ནས་སེམས་ཅན་གྱི་དོན་བྱེད་པར་གྱུར་ཅིགབར་ཆད་བདུད་ལས་རྒྱལ་ནས་སེམས་ཅན་གྱི་དོན་བྱེད་པར་གྱུར་ཅིགས་བཅུ་ཟིལ་གྱིས་གནོན་ནས་སེམས་ཅན་གྱི་དོན་བྱེད་པར་གྱུར་ཅིགསྒྲིབ་གཉིས་བྱང་ཞིང་ཚོགས་གཉིས་རྫོགས་ནས་སེམས་ཅན་གྱི་དོན་བྱེད་པར་གྱུར་ཅིགསྐུ་གསུམ་མངོན་དུ་གྱུར་ནས་སེམས་ཅན་གྱི་དོན་བྱེད་པར་གྱུར་ཅིགཡེ་ཤེས་ལྔ་དང་ལྡན་ནས་སེམས་ཅན་གྱི་དོན་བྱེད་པར་གྱུར་ཅིགསྤངས་རྟོགས་ཕུན་སུམ་ཚོགས་ནས་སེམས་ཅན་གྱི་དོན་བྱེད་པར་གྱུར་ཅིགམཚན་དང་དཔེ་བྱད་ལྡན་ནས་སེམས་ཅན་གྱི་དོན་བྱེད་པར་གྱུར་ཅིགཐུགས་རྗེ་ཆེན་པོ་བཞི་དང་ལྡན་ནས་སེམས་ཅན་གྱི་དོན་བྱེད་པར་གྱུར་ཅིགབདག་ཉིད་གཤེན་ལྷ་འོད་དཀར་སྐུ་རུ་གྱུར་ནས། འགྲོ་བ་སེམས་ཅན་ཐུགས་རྗེས་འདྲེན་པར་ཤོགརང་བཞིན་མེད་པའི་གདལ་ཁྱབ་གསུང་ཐོས་ནས། སྟོང་གསུམ་བོན་གྱི་འཁོར་ལོ་བསྐོར་བར་ཤོགམ་གཡོས་བདེ་བ་ཆེན་པོའི་དོན་རྟོགས་ཏེ། ཡེ་ཤེས་རིག་གསལ་འཁོར་བ་དོང་སྤྲུགས་ནས། ཀུན་ཀྱང་བླ་མེད་འབྲས་བུ་ཐོབ་པར་ཤོགབདུན་པ་བསྔོ་བའི་ཡན་ལག་ནི། བདག་དང་མཆོད་ཡོན་གྱི་བདག་པོ་ཡི། དགེ་བའི་རྩ་བ་འདི་དག་ལས་སོགས། འཁོར་འདས་ཀུན་གྱི་དུས་གསུམ་གྱི་དགེ་རྩ་ཐམས་ཅད། འགྲོ་བ་ཀུན་གྱི་དོན་དུ་བླ་ན་མེད་པའི་བྱང་ཆུབ་མཆོག་ཏུ་བསྔོས་པས། དགེ་བའི་རྩ་བ་དང་བསོད་ནམས་ཀྱི་ཚོགས་དཔག་ཏུ་མེད་པར་གྱུར་ནས། བདག་དང་འགྲོ་བ་སེམས་ཅན་ཐམས་ཅད་མྱུར་དུ་བླ་ན་མེད་པའི་འབྲས་བུ་རྫོགས་པའི་སངས་རྒྱས་ཐོབ་པར་གྱུར་ཅིགདེ་ནས་མཎྜལ་བསྡུ་པ་ནི། བོན་ཉིད་སེམས་ཉིད་ཡེ་ནས་མི་འགྱུར་ཏེ། ཚིག་དང་སེམས་ཅན་འདུས་བྱས་མི་རྟག་པ། ལེགས་བྱས་དེ་ལ་ཉེས་བྱས་གང་ལགས་པ། བླ་མ་བདེར་གཤེགས་རྣམས་ལ་བཟོད་པར་གསོལ། གཏན་དུ་བསྐྱོད་པ་མ་ལགས་ཏེ། སླར་ཡང་འགྲོ་བའི་དོན་ལ་ཐུགས་རྗེས་དགོངས། ཨཱོྃ་ཨ་ད་ད་དེ་དེ་ཕྱོད་ཕྱོད་ས་ལེ་ཧ་ལོ་སེང༌། ཞེས་བརྗོད་ལ་མཐའ་ནས་གཡོན་སྐོར་དུ་བསྡུའོ། །དེ་ལྟར་མཎྜལ་ཡན་ལག་བདུན་པ་འདི། ལམ་ལ་འཇུག་པ་རྣམས་ཀྱི་དགེ་སྤྱོད་དུ། དྲི་མེད་ལུང་གི་དགོངས་པ་མདོར་བསྡུས་ནས། ཁོ་བོ་གཡོར་མེ་བདག་གིས་བཀོད་པ་འདིས། འགྲོ་བ་ཀུན་གྱི་ཐར་ལམ་ཕྱད་གྱུར་ཅིགྋརྗེས་དྲན་གྱི་གསོལ་འདེབས་བཞུགས། ཨེ་མ་ཧོ། སྤྱི་གཙུག་བདེ་བ་ཆེན་པོའི་ཕོ་བྲང་དུ། སེང་གླང་རྟ་འབྲུག་ཁྱུང་གི་ཁྲི་སྟེང་དུ། ཉི་ཟླ་པདྨ་བརྩེགས་པའི་གདན་སྟེང་ན། རྩ་བའི་བླ་མ་སྤྱན་འདྲེན་བཞུགས་སུ་གསོལ། བཞུགས་ནས་བདག་ལ་བྱིན་གྱིས་བརླབ་ཏུ་གསོལ། དྲིན་ཅན་རྩ་བའི་བླ་མ་ལ་གསོལ་བ་འདེབས། ཨེ་མ་ཧོ། བཀའ་རྒྱུད་བླ་མ་སྤྱན་འདྲེན་བཞུགས་སུ་གསོལ། སྒྲུབ་རྒྱུད་བླ་མ་སྤྱན་འདྲེན་བཞུགས་སུ་གསོལ། དགོངས་རྒྱུད་བླ་མ་སྤྱན་འདྲེན་བཞུགས་སུ་གསོལ། བཞུགས་ནས་བདག་ལ་བྱིན་གྱིས་བརླབ་ཏུ་གསོལ། དྲིན་ཅན་རྩ་བའི་བླ་མ་ལ་གསོལ་བ་འདེབས། ཨེ་མ་ཧོ། ཕྱི་རྒྱུད་བླ་མ་སྤྱན་འདྲེན་བཞུགས་སུ་གསོལ། ནང་རྒྱུད་བླ་མ་སྤྱན་འདྲེན་བཞུགས་སུ་གསོལ། གསང་རྒྱུད་བླ་མ་སྤྱན་འདྲེན་བཞུགས་སུ་གསོལ། བཞུགས་ནས་བདག་ལ་བྱིན་གྱིས་བརླབ་ཏུ་གསོལ། དྲིན་ཅན་རྩ་བའི་བླ་མ་ལ་གསོལ་བ་འདེབས། ཨེ་མ་ཧོ། ལུས་ངག་ཡིད་གསུམ་གུས་པས་ཕྱག་འཚལ་སྐྱབས། མི་དགེ་སྡིག་སྒྲིབ་ལས་སོགས་མཐོལ་ལོ་བཤགས། དངོས་འབྱོར་ཡིད་སྤྲུལ་མཆོད་སྤྲིན་རྒྱ་ཆེན་འབུལ། བཞེས་ནས་བདག་ལ་བྱིན་གྱིས་བརླབ་ཏུ་གསོལ། དྲིན་ཅན་རྩ་བའི་བླ་མ་ལ་གསོལ་བ་འདེབས། ཨེ་མ་ཧོ། འགྱུར་མེད་བླ་མའི་སྐུ་ལ་གུས་པས་བསྟོད། འགག་མེད་བླ་མའི་གསུང་ལ་གདུང་བས་བསྟོད། འཁྲུལ་མེད་བླ་མའི་ཐུགས་ལ་མོས་པས་བསྟོད། བསྟོད་ནས་བདག་ལ་བྱིན་གྱིས་བརླབ་ཏུ་གསོལ། དྲིན་ཅན་རྩ་བའི་བླ་མ་ལ་གསོལ་བ་འདེབས། ཨེ་མ་ཧོ། ལུས་ལ་སྐུ་རུ་བྱིན་ཕོབ་དབང་བསྐུར་ཅིགངག་ལ་གསུང་དུ་བྱིན་ཕོབ་དབང་བསྐུར་ཅིགཡྀད་ལ་ཐུགས་སུ་བྱིན་ཕོབ་དབང་བསྐུར་ཅིགབསྐུར་ནས་བདག་ལ་བྱིན་གྱིས་བརླབ་ཏུ་གསོལ། དྲིན་ཅན་རྩ་བའི་བླ་མ་ལ་གསོལ་བ་འདེབས། ཨེ་མ་ཧོ། འདིར་སྣང་མཐུན་རྐྱེན་ཐུན་མོང་གི་དངོས་གྲུབ་སྕོལ། རྣམ་བྱང་སྲི་ཞུ་མཆོག་གི་དངོས་གྲུབ་སྕོལ། རང་བྱུང་ཡེ་ཤེས་བླ་མེད་ཀྱི་དངོས་གྲུབ་སྕོལ། གནང་ནས་བདག་ལ་བྱིན་གྱིས་བརླབ་ཏུ་གསོལ། དྲིན་ཅན་རྩ་བའི་བླ་མ་ལ་གསོལ་བ་འདེབས། ཞེས་གསོལ་བ་ཕུར་ཚུགས་སུ་བཏབ་པ་འདི་བྲུ་མཚུངས་མེད་བསོད་ནམས་བློ་གྲོས་ཀྱིས་སྦྱར་བའོ། །	ྋཁྲིད་རིམ་རྒྱུད་བླའི་གསོལ་འདེབས། དམ་པ་རིན་པོ་ཆེ་ལ་གུས་ཕྱག་འཚལ་ལོ། །བྲུ་ཡི་བཙུན་པ་རྒྱལ་བ་གཡུང་དྲུང་བདགབཀྲ་ཤིས་ངོ་མཚར་མཁར་སྣ་དཔལ་གྱི་རི་བོ་ལ་འདུག་པའི་དུས་སུ། འཁྲུལ་རྟོག་མི་ཁྱིའི་གཡེང་བས་དབེན། ལུས་ངག་ཡིད་གསུམ་དལ་ཞིང་རིག་པ་རྣལ་དུ་ཕེབས། ཤེས་པ་སྤྲོ་དགའ་དང་བཅས་ཞིག་བྱུང་སྟེ། དེའི་དུས་སུ་མན་ངག་དགོངས་ཉམས་བརྒྱུད་པའི་བླ་མ་རྣམས་ཀྱི་ལྟ་བ་རྟོགས་པས། དགོངས་ཉམས་དང་མཁྱེན་བརྩེའི་ཡོན་ཏན་ཐམས་ཅད་ཏུར་གྱིས་དྲན་པས། མི་ཕྱེད་པའི་དད་པ་ཤ་རུས་བྱེ་བ་ཙམ། སྐྱི་ཤ་བུན་བུན་པ་མོས་ཤིང་གཏིང་ནས་གུས་པས། དད་པའི་མཆི་མ་ཉིལ་ལེ་བ་ཞིག་བྱུང་སྟེ། དེའི་དུས་ཤེས་པ་གསལ་ལ་དག་པ། རིག་པ་ངར་དང་ཆས་པའི་ངང་ནས། ཏིང་འཛིན་ཁྲིད་རིམ་ལྟར་བསྒོམ། སྙན་པའི་དབྱངས་དང་བཅས་ཏེ་གསོལ་བ་འདི་ལྟར་གདབ་པར་བྱའོ། །ཨེ་མ་ཧོ། འོག་མེན་བདེ་བ་ཆེན་པོའི་ཕོ་བྲང་ན། བོན་སྐུ་ཀུན་ཏུ་བཟང་པོ་ལ་གསོལ་བ་འདེབས། འགྲོ་དྲུག་བུ་ལྟར་སྐྱོབ་པ་རིན་པོ་ཆེ། ཀུན་ཁྱབ་མཐའ་ལྟར་བྲལ་བར་བྱིན་གྱིས་རློབས། ཉམས་དགའ་ཡིད་འོང་མཛེས་པའི་ཕོ་བྲང་ན། ངོ་མཚར་རྒྱས་པའི་ལྷ་ཚོགས་ལ་གསོལ་བ་འདེབས། རང་བྱུང་གདོད་ནས་དག་པ་རིན་པོ་ཆེ། གཉིས་མེད་མཉམ་པ་ཆེན་པོར་བྱིན་གྱིས་རློབས། ཀློང་དགུ་མི་འགྱུར་དབྱིངས་ཀྱི་ཕོ་བྲང་དུ། ཐུགས་ཉིད་ཞི་བའི་ལྷ་ཚོགས་ལ་གསོལ་བ་འདེབས། ངང་ཉིད་གཡོ་བ་མེད་པ་རིན་པོ་ཆེ། མ་གཡོས་རྩལ་བྲལ་ཆེན་པོར་བྱིན་གྱིས་རློབས། མཁའ་དབྱིངས་ཡོངས་སུ་རྫོགས་པའི་ཕོ་བྲང་ན། བྱིན་རླབས་དབང་གི་ལྷ་ཚོགས་ལ་གསོལ་བ་འདེབས། སྨིན་གྲོལ་ལམ་ལ་འཁོད་པ་རིན་པོ་ཆེ། འགྲོ་བ་ཐར་པར་འདྲེན་པར་བྱིན་གྱིས་རློབས། འཕྲོ་འདུ་འོད་ཟེར་འགྱེད་པའི་ཕོ་བྲང་དུ། མཐུ་སྟོབས་དྲག་པོའི་ལྷ་ཚོགས་ལ་གསོལ་བ་འདེབས། ལོག་འདྲེན་དགྲ་བགེགས་སྒྲོལ་བ་རིན་པོ་ཆེ། ཉམས་སོད་བར་ཆད་ཞི་བར་བྱིན་གྱིས་རློབས། མཁའ་སྤྱོད་བདེ་བ་ཆེན་པོའི་ཕོ་བྲང་དུ། བདེར་གཤེགས་དགོངས་པའི་བརྒྱུད་པ་ལ་གསོལ་བ་འདེབས། སྐུ་གསུམ་མངོན་དུ་གྱུར་པ་རིན་པོ་ཆེ། ཡེ་ཤེས་ལྔ་དང་ལྡན་པར་བྱིན་གྱིས་རློབས། ཚད་མེད་ཡངས་པ་ཅན་གྱི་ཕོ་བྲང་དུ། སྟོད་ཀྱི་བླ་མ་ཆེ་དྲུག་ལ་གསོལ་བ་འདེབས། རྫུ་འཕྲུལ་ཕྱོགས་བཅུར་འགྱེད་པ་རིན་པོ་ཆེ། གཟུང་འཛིན་ཐ་རམ་གྲོལ་བར་བྱིན་གྱིས་རློབས། དོན་རྟགས་རིགས་མཚན་ལྡན་པའི་ཕོ་བྲང་དུ། བར་གྱི་གདུང་རྒྱུད་བཅུ་གསུམ་ལ་གསོལ་བ་འདེབས། གྲུབ་རྟགས་དཔག་མེད་མངའ་བ་རིན་པོ་ཆེ། གདོས་བཅས་སྣང་ཡོར་གྲོལ་བར་བྱིན་གྱིས་རློབས། ཕུན་ཚོགས་འདོད་དགུ་འབྱུང་བའི་ཕོ་བྲང་དུ། སྨད་ཀྱི་མཁས་པ་མི་བཞི་ལ་གསོལ་བ་འདེབས། བཀའ་ལུང་རིག་པའི་བང་མཛོད་རིན་པོ་ཆེ། ཕྱོགས་མེད་རང་གྲོལ་ཆེན་པོར་བྱིན་གྱིས་རློབས། གཡའ་རི་གངས་བྲག་བདེ་བའི་ཕོ་བྲང་དུ། རིག་འཛིན་ལོ་པཎ་གཤེན་བརྒྱད་ལ་གསོལ་བ་འདེབས། ཟབ་མོའི་ཐར་ལམ་བསྒྲོད་པ་རིན་པོ་ཆེ། ཉེ་ལམ་གཅིག་ཆོད་རྟོགས་པར་བྱིན་གྱིས་རློབས། མཁའ་ཀློང་ཡངས་པ་ཅན་གྱི་ཕོ་བྲང་དུ། བཀའ་སྐྱོང་ཡེ་ཤེས་དབལ་མོ་ལ་གསོལ་བ་འདེབས། དམ་ཅན་བཀའ་ཡི་བྱ་ར་རིན་པོ་ཆེ། མཐུ་རྩལ་སྟོབས་དང་ལྡན་པར་བྱིན་གྱིས་རློབས། བཀའ་རྒྱུད་མན་ངག་བཞུགས་པའི་གསང་ཕུག་ཏུ། སྤྲུལ་སྐུ་གཤེན་གྱེར་རྨ་དབྱིལ་ལ་གསོལ་བ་འདེབས། ཟབ་མོའི་དགོངས་གྲུབ་བསྙེམས་པ་རིན་པོ་ཆེ། འགྲོ་འདུལ་བསྟན་པ་སྤེལ་བར་བྱིན་གྱིས་རློབས། བྱིན་རླབས་གོང་མའི་གདན་ས་རིན་ཆེན་དུ། རྒྱུད་འཛིན་བྲུ་ཞུ་སྤ་རྨེའུ་ལ་གསོལ་བ་འདེབས། འཕྲུལ་ངག་བསྟན་པའི་གསལ་བྱེད་རིན་པོ་ཆེ། འགྲོ་དོན་མཐའ་རུ་ཕྱིན་པར་བྱིན་གྱིས་རློབས། གཡས་རུ་དཀར་པོ་བྲག་གི་སྒྲུབ་གནས་སུ། དགོངས་མཛོད་རི་ཁྲོད་ཆེན་པོ་ལ་གསོལ་བ་འདེབས། མན་ངག་དགོངས་ཉམས་སྟོན་པ་རིན་པོ་ཆེ། གནས་ལུགས་དོན་དམ་རྟོགས་པར་བྱིན་གྱིས་རློབས། ཤར་ཕྱོགས་ཇོ་མོ་གངས་ཀྱི་སྒྲུབ་གནས་སུ། རྟོགས་ལྡན་སྒོམ་ཆེན་འབར་བ་ལ་གསོལ་བ་འདེབས། ཤུགས་འབྱུང་གཉུག་མའི་རྣལ་འབྱོར་རིན་པོ་ཆེ། རྟོགས་ཚད་གདེང་དང་ལྡན་པར་བྱིན་གྱིས་རློབས། སྙི་མོ་གླང་ར་ཕག་བུའི་སྒྲུབ་གནས་སུ། གྲུབ་ཆེན་ཁྱུང་སྒོམ་ཇོ་གཡུང་ལ་གསོལ་བ་འདེབས། བདག་མེད་རང་གྲོལ་རྟོགས་པ་རིན་པོ་ཆེ། མྱོང་རྟོགས་གྲོལ་བ་ཐོབ་པར་བྱིན་གྱིས་རློབས། སྟོད་ལུང་འབྲི་ལུང་དགོན་པའི་སྒྲུབ་གནས་སུ། དོན་ལྡན་དམ་པ་ཚུལ་ཤེས་ལ་གསོལ་བ་འདེབས། ལྟ་སྒོམ་མངོན་དུ་གྱུར་པ་རིན་པོ་ཆེ། མཐར་ཐུག་རང་ས་ཟིན་པར་བྱིན་གྱིས་རློབས། ཡར་ལྷ་ཤམ་པོ་གངས་ཀྱི་སྒྲུབ་གནས་སུ། སུམ་ལྡན་གཡོར་པོ་མེད་དཔལ་ལ་གསོལ་བ་འདེབས། སྣང་སེམས་བོན་སྐུ་འཆར་བ་རིན་པོ་ཆེ། ཅི་བྱེད་དོན་དང་ལྡན་པར་བྱིན་གྱིས་རློབས། དབུས་ཕྱོགས་སྐྱི་ཤོད་ཕུག་གི་སྒྲུབ་གནས་སུ། འགྲོ་མགོན་བདུད་རྩི་རྒྱལ་མཚན་ལ་གསོལ་བ་འདེབས། སྦྱངས་སྟོབས་མཁའ་ལྟར་གྲོལ་བ་རིན་པོ་ཆེ། རང་རིག་ཡེ་ཤེས་འཆར་བར་བྱིན་གྱིས་རློབས། མཚན་ལྡན་བ་གོར་དབེན་པའི་སྒྲུབ་གནས་སུ། རྣམ་གྲོལ་བློ་གྲོས་རྒྱལ་མཚན་ལ་གསོལ་བ་འདེབས། མཁས་གྲུབ་བསྟན་པའི་མངའ་བདག་རིན་པོ་ཆེ། བོན་སེམས་མ་བུ་འཕྲོད་པར་བྱིན་གྱིས་རློབས། ལྷོ་བྲག་མཁར་ཆུ་དཔལ་གྱི་སྒྲུབ་གནས་སུ། རང་གྲོལ་འདུལ་བ་རྒྱལ་མཚན་ལ་གསོལ་བ་འདེབས། འཁྲུལ་སྣང་སྒྱུ་མར་གཟིགས་པ་རིན་པོ་ཆེ། གཉིས་འཛིན་རང་སར་གྲོལ་བར་བྱིན་གྱིས་རློབས། གཡས་རུ་མཁར་སྣ་དཔལ་གྱི་སྒྲུབ་གནས་སུ། རྒྱུད་ལྡན་རྒྱལ་བ་གཡུང་དྲུང་ལ་གསོལ་བ་འདེབས། གནས་ལུགས་ཐེག་ཆེན་སྟོན་པ་རིན་པོ་ཆེ། རང་སེམས་རང་གིས་རྟོགས་པར་བྱིན་གྱིས་རློབས། ཡང་དབེན་རིན་ཆེན་སྤུངས་པའི་སྒྲུབ་གནས་སུ། རྟོགས་ལྡན་ནམ་མཁའ་འོད་ཟེར་ལ་གསོལ་བ་འདེབས། རྩོལ་བྲལ་ལྷུག་པར་སྟོན་པ་རིན་པོ་ཆེ། མ་བཅོས་མཐའ་བྲལ་རྟོགས་པར་བྱིན་གྱིས་རློབས། ཕུན་ཚོགས་བདེ་ཆེན་དབེན་པའི་སྒྲུབ་གནས་སུ། མཐའ་བྲལ་བསོད་ནམས་རྒྱལ་མཚན་ལ་གསོལ་བ་འདེབས། བསླབ་གསུམ་རྣམ་པར་དག་པ་རིན་པོ་ཆེ། ལྟ་སྤྱོད་ཟུང་དུ་འབྲེལ་བར་བྱིན་གྱིས་རློབས། མངའ་རི་རིག་འཛིན་གོང་མའི་སྒྲུབ་གནས་སུ། མཚུངས་མེད་བསོད་ནམས་བློ་གྲོས་ལ་གསོལ་བ་འདེབས། བློ་གྲོས་མཁའ་ལྟར་ཡངས་པ་རིན་པོ་ཆེ། ཉམས་རྟོགས་ལྷུག་པར་འཆར་བར་བྱིན་གྱིས་རློབས། གཡས་རུ་བཀྲ་ཤིས་རྩེ་བྲག་གི་སྒྲུབ་གནས་སུ། མཚན་ལྡན་རྣམ་རྒྱལ་ཀ་ར་ལ་གསོལ་བ་འདེབས། བདག་མེད་མཁྱེན་རྩེ་རྒྱས་པ་རིན་པོ་ཆེ། བདག་འཛིན་རྩད་ནས་ཆོད་པར་བྱིན་གྱིས་རློབས། ཕུན་ཚོགས་བདེ་བ་ཆེན་པོའི་རི་ཁྲོད་དུ། མཁས་གྲུབ་རིན་ཆེན་བློ་གྲོས་ལ་གསོལ་བ་འདེབས། ཡོན་ཏན་ཕྱོགས་མེད་མངའ་བ་རིན་པོ་ཆེ། འགྲོ་དོན་དཔག་མེད་ནུས་པར་བྱིན་གྱིས་རློབས། བདེ་ལྡན་བཀྲ་ཤིས་སྨན་རིའི་སྒྲུབ་གནས་སུ། མཉམ་མེད་ཤེས་རབ་རྒྱལ་མཚན་ལ་གསོལ་བ་འདེབས། བསླབ་གསུམ་དབང་ཕྱུག་མཉམ་མེད་རིན་པོ་ཆེ། བསླབ་གསུམ་རྣམ་པར་དག་པར་བྱིན་གྱིས་རློབས། དགོས་འདོད་ཀུན་འབྱུང་སྨན་རིའི་སྒྲུབ་གནས་སུ། མཁས་བཙུན་རིན་ཆེན་རྒྱལ་མཚན་ལ་གསོལ་བ་འདེབས། ལུང་རིགས་མཁྱེན་བརྩེ་རྒྱས་པ་རིན་པོ་ཆེ། འགྲོ་བ་ཐར་པར་འདྲེན་པར་བྱིན་གྱིས་རློབས། སྣོད་བཅུད་ཀུན་འབྱུང་སྨན་རིའི་སྒྲུབ་གནས་སུ། རྣམ་སྤྲུལ་ནམ་མཁའ་ཡེ་ཤེས་ལ་གསོལ་བ་འདེབས། དྲང་ངེས་མཚན་མར་སྟོན་པ་རིན་པོ་ཆེ། འགྲོ་རྣམས་སྨིན་གྲོལ་འཁོད་པར་བྱིན་གྱིས་རློབས། དབེན་གནས་བཀྲ་ཤིས་སྨན་རིའི་སྒྲུབ་གནས་སུ། མཁས་གྲུབ་ཀུན་བཟང་རྒྱལ་མཚན་ལ་གསོལ་བ་འདེབས། རྣམ་འདྲེན་དཔལ་གྱུར་མཉམ་མེད་རིན་པོ་ཆེ། འཁོར་བ་དོང་སྤྲུགས་ནུས་པར་བྱིན་གྱིས་རློབས། བསྟན་པ་ཉི་ཤར་སྨན་རིའི་སྒྲུབ་གནས་སུ། རང་ཤར་རིན་ཆེན་རྒྱལ་མཚན་ལ་གསོལ་བ་འདེབས། བྱིན་རླབས་ཀུན་འབྱུང་མཉམ་མེད་རིན་པོ་ཆེ། ཟབ་དོན་མངོན་དུ་སྟོན་པར་བྱིན་གྱིས་རློབས། འདུལ་སྔགས་ཉི་ཤར་སྨན་རིའི་སྒྲུབ་གནས་སུ། གཙུག་རྒྱན་ཚུལ་ཁྲིམས་རྒྱལ་མཚན་ལ་གསོལ་བ་འདེབས། དགོངས་པ་མཁའ་ལྟར་གྲོལ་བ་རིན་པོ་ཆེ། རང་རིག་ཡེ་ཤེས་འཆར་བར་བྱིན་གྱིས་རློབས། དཔལ་ལྡན་སྨན་གྱི་རི་བོའི་སྒྲུབ་གནས་སུ། ཀུན་མཁྱེན་བསོད་ནམས་ཡེ་ཤེས་ལ་གསོལ་བ་འདེབས། ཇི་སྙེད་རོ་གཅིག་རྟོགས་པ་རིན་པོ་ཆེ། ཨ་འཐས་རང་སར་གྲོལ་བར་བྱིན་གྱིས་རློབས། གནས་མཆོག་བཀྲ་ཤིས་སྨན་རིའི་སྒྲུབ་གནས་སུ། སྨྲ་སེང་བསོད་ནམས་གཡུང་དྲུང་ལ་གསོལ་བ་འདེབས། གདུལ་བྱ་སྨིན་གྲོལ་མཛད་པ་རིན་པོ་ཆེ། རང་རིག་མངོན་དུ་གྱུར་བར་བྱིན་གྱིས་རློབས། བདེ་ལྡན་སྨན་རི་གསང་བའི་སྒྲུབ་གནས་སུ། འགྲོ་མགོན་ཤེ་ཙུ་དྲུང་མུ་ལ་གསོལ་བ་འདེབས། རྒྱུད་འཛིན་ཐར་ལམ་བསྒྲོད་པ་རིན་པོ་ཆེ། སྨིན་གྲོལ་རྒྱུན་ཆད་མེད་པར་བྱིན་གྱིས་རློབས། སྡོམ་གསུམ་ཉི་ཤར་སྨན་གྱི་རི་བོ་རུ། རྒྱལ་སྲས་ཤེས་རབ་འོད་ཟེར་ལ་གསོལ་བ་འདེབས། བསླབ་གསུམ་མཐའ་རུ་ཕྱིན་པ་རིན་པོ་ཆེ། འགྲོ་དོན་དཔག་མེད་ནུས་པར་བྱིན་གྱིས་རློབས། བོན་གྱི་འདུ་གནས་སྨན་གྱི་ས་འཛིན་དུ། དགོངས་ལྡན་གཡུང་དྲུང་རྒྱལ་མཚན་ལ་གསོལ་བ་འདེབས། བྱིན་རླབས་ཀུན་འབྱུང་མཉམ་མེད་རིན་པོ་ཆེ། ཟབ་དོན་མངོན་དུ་སྟོན་པར་བྱིན་གྱིས་རློབས། བཀྲ་ཤིས་སྨན་རི་ཁྲོད་ཀྱི་སྒྲུབ་གནས་སུ། འགྲན་བྲལ་ཤེས་རབ་བློ་གྲོས་ལ་གསོལ་བ་འདེབས། གནས་ལུགས་མཛུབ་ཚུགས་སྟོན་པ་རིན་པོ་ཆེ། ཐིག་ལེ་ཉག་གཅིག་རྟོགས་པར་བྱིན་གྱིས་རློབས། མི་གཡོ་བསམ་གཏན་སྨན་གླིང་སྒྲུབ་གནས་སུ། གྲུབ་ཆེན་ཤེས་རབ་འོད་ཟེར་ལ་གསོལ་བ་འདེབས། སྐུ་གསུམ་མངོན་དུ་གྱུར་པ་རིན་པོ་ཆེ། མཐའ་བྲལ་རྒྱ་ཡན་རྟོགས་པར་བྱིན་གྱིས་རློབས། གཤེན་བསྟན་གསལ་བྱེད་སྨན་རིའི་སྒྲུབ་གནས་སུ། མཐའ་བྲལ་གཙུག་ཕུད་འོད་ཟེར་ལ་གསོལ་བ་འདེབས། ལྟ་སྒོམ་དབྱེར་མེད་རྟོགས་པ་རིན་པོ་ཆེ། གནས་ལུགས་དོན་དམ་རྟོགས་པར་བྱིན་གྱིས་རློབས། སྡེ་གསུམ་ཉི་ཤར་སྨན་རིའི་སྒྲུབ་གནས་སུ། མཁས་མཆོག་གཡུང་དྲུང་ཚུལ་ཁྲིམས་ལ་གསོལ་བ་འདེབས། འཁོར་འདས་རོ་གཅིག་རྟོགས་པ་རིན་པོ་ཆེ། ཉམས་རྟོགས་གདེང་དང་ལྡན་པར་བྱིན་གྱིས་རློབས། འཁོར་བ་རང་གྲོལ་སྨན་རིའི་སྒྲུབ་གནས་སུ། གསང་སྒོམ་རིན་ཆེན་འོད་ཟེར་ལ་གསོལ་བ་འདེབས། དགོངས་པ་མཁའ་ལྟར་དག་པ་རིན་པོ་ཆེ། དོན་གཉིས་མཐའ་རུ་ཕྱིན་པར་བྱིན་གྱིས་རློབས། ཟབ་གཏེར་ཀུན་འབྱུང་སྨན་རིའི་སྒྲུབ་གནས་སུ། འདོད་འབྱུང་རིན་ཆེན་ལྷུན་གྲུབ་ལ་གསོལ་བ་འདེབས། ཟབ་མོའི་དོན་རྟོགས་མཉམ་མེད་རིན་པོ་ཆེ། ས་ལམ་ཡོན་ཏན་རྫོགས་པར་བྱིན་གྱིས་རློབས། ཕུན་ཚོགས་མངོན་དགའི་སྨན་རིའི་སྒྲུབ་གནས་སུ། འགྲོ་མགོན་ཤེས་རབ་བསྟན་འཛིན་ལ་གསོལ་བ་འདེབས། སྐུ་གསུམ་འདུ་འབྲལ་མེད་པ་རིན་པོ་ཆེ། སངས་རྒྱས་སེམས་སུ་རྟོགས་པར་བྱིན་གྱིས་རློབས། ལུང་རྟོགས་ཉི་ཤར་སྨན་རིའི་སྒྲུབ་གནས་སུ། ཀུན་མཁྱེན་ཤེས་རབ་དབང་རྒྱལ་ལ་གསོལ་བ་འདེབས། ཐེག་དགུ་ཀུན་མཁྱེན་མཉམ་མེད་རིན་པོ་ཆེ། བཤད་སྒྲུབ་བསྟན་པ་དར་བར་བྱིན་གྱིས་རློབས། བོན་བསྟན་ཉི་ཤར་སྨན་རིའི་སྒྲུབ་གནས་སུ། དགྲ་བཅོམ་གཡུང་དྲུང་དབང་རྒྱལ་ལ་གསོལ་བ་འདེབས། བསྟན་པའི་མངའ་བདག་མཉམ་མེད་རིན་པོ་ཆེ། གཤེན་བསྟན་དར་རྒྱས་ཡུན་གནས་བྱིན་གྱིས་རློབས། བྱིན་རླབས་ཀུན་འབྱུང་སྨན་རིའི་སྒྲུབ་གནས་སུ། རང་གྲོལ་ཕུན་ཚོགས་རྣམ་རྒྱལ་ལ་གསོལ་བ་འདེབས། འོད་གསལ་རྒྱུན་ཆད་མེད་པ་རིན་པོ་ཆེ། ངན་སོང་དོང་སྤྲུག་ནུས་པར་གྱིན་གྱིས་རློབས། རིག་འཛིན་འདུ་གནས་སྨན་རིའི་སྒྲུབ་གནས་སུ། ཀུན་གྲོལ་བསོད་ནམས་བློ་གྲོས་ལ་གསོལ་བ་འདེབས། དུས་གསུམ་སྒྲིབ་མེད་མཁྱེན་པ་རིན་པོ་ཆེ། དགོངས་པ་མཁའ་ལྟར་གྲོལ་བར་བྱིན་གྱིས་རློབས། སྣང་བ་རང་གྲོལ་སྨན་རིའི་སྒྲུབ་གནས་སུ། འགྲན་བྲལ་ཉི་མ་བསྟན་འཛིན་ལ་གསོལ་བ་འདེབས། བདེ་གསལ་བོན་སྐུ་འཆར་བ་རིན་པོ་ཆེ། ཀློང་སྒོམ་མངོན་དུ་རྟོགས་པར་བྱིན་གྱིས་རློབས། རྣམ་རྒྱལ་ཀུན་གྲགས་གླིང་གི་སྒྲུབ་གནས་སུ། ཀུན་མཁྱེན་ཟླ་བ་རྒྱལ་མཚན་ལ་གསོལ་བ་འདེབས། བསྟན་པའི་མངའ་བདག་འགྲན་བྲལ་རིན་པོ་ཆེ། བསླབ་གསུམ་བསྟན་པ་སྤེལ་བར་བྱིན་གྱིས་རློབས། ཐེག་ཆེན་འབྱུང་གནས་སྨན་རིའི་སྒྲུབ་གནས་སུ། མཆོག་སྤྲུལ་བསོད་ནམས་ཕུན་ཚོགས་ལ་གསོལ་བ་འདེབས། དབུ་མ་མཐའ་བྲལ་རྟོགས་པ་རིན་པོ་ཆེ། རིག་པ་རང་དབང་ཐོབ་པར་བྱིན་གྱིས་རློབས། འཁྲུལ་རྟོག་རང་གྲོལ་སྨན་རིའི་སྒྲུབ་གནས་སུ། འགྲོ་མགོན་ཤེས་རབ་གཡུང་དྲུང་ལ་གསོལ་བ་འདེབས། གནས་ལུགས་མཐའ་བྲལ་རྟོགས་པ་རིན་པོ་ཆེ། བདག་མེད་དོན་དམ་རྟོགས་པར་བྱིན་གྱིས་རློབས། སྔགས་སེམས་ཕུལ་ཕྱིན་སྨན་རིའི་སྒྲུབ་གནས་སུ། སྐྱེས་མཆོག་སངས་རྒྱས་བསྟན་འཛིན་ལ་གསོལ་བ་འདེབས། དབྱིངས་རིག་འདུལ་འབྲལ་མེད་པ་རིན་པོ་ཆེ། འཁོར་འདས་རོ་གཅིག་རྟོགས་པར་བྱིན་གྱིས་རློབས། སྨིན་གྲོལ་འབྱུང་གནས་སྨན་རིའི་སྒྲུབ་གནས་སུ། རྣམ་འདྲེན་བསྟན་འཛིན་ཚུལ་ཁྲིམས་ལ་གསོལ་བ་འདེབས། གདོད་ནས་རྩ་བྲལ་རྟོགས་པ་རིན་པོ་ཆེ། མཐའ་བྲལ་མཁའ་ལྟར་དག་པར་བྱིན་གྱིས་རློབས། རིག་སྟོང་རྩལ་ཤར་སྨན་རིའི་སྒྲུབ་གནས་སུ། གྲུབ་དབང་ཕུན་ཚོགས་བློ་གྲོས་ལ་གསོལ་བ་འདེབས། གདོད་ནས་ཡེ་སངས་རྒྱས་པ་རིན་པོ་ཆེ། སྐྱེ་མེད་རང་གྲོལ་ཆེན་པོར་བྱིན་གྱིས་རློབས། སྐུ་གསུམ་མངོན་གྱུར་སྨན་རིའི་སྒྲུབ་གནས་སུ། གྲུབ་བརྙེས་རྒྱལ་བ་བློ་གྲོས་ལ་གསོལ་བ་འདེབས། ཅིར་སྣང་སྒྱུ་མར་གཟིགས་པ་རིན་པོ་ཆེ། འཁོར་འདས་སེམས་སུ་གྲོལ་བ་བྱིན་གྱིས་རློབས། དོན་གཉིས་ལྷུན་གྲུབ་སྨན་རིའི་སྒྲུབ་གནས་སུ། གསང་སྒོམ་བསྟན་པ་བློ་གྲོས་ལ་གསོལ་བ་འདེབས། རྟོགས་ཤར་གྲུབ་པ་བསྙེམས་པ་རིན་པོ་ཆེ། ཉེ་ལམ་གཅིག་ཆོད་རྟོགས་པར་བྱིན་གྱིས་རློབས། ཐེག་དགུའི་སྲོལ་འཛིན་སྨན་རིའི་སྒྲུབ་གནས་སུ། འགྲན་བྲལ་ཉི་མ་དབང་རྒྱལ་ལ་གསོལ་བ་འདེབས། གང་འདུལ་བདེ་ལམ་འགོད་པ་རིན་པོ་ཆེ། འཁོར་བ་དོང་ནས་སྤྲུག་པར་བྱིན་གྱིས་རློབས། མདོ་སྔགས་སྲོལ་འབྱེད་སྨན་རིའི་སྒྲུབ་གནས་སུ། མཚུངས་བྲལ་ཤེས་རབ་བློ་གྲོས་ལ་གསོལ་བ་འདེབས། སྡོམ་གསུམ་རྨ་མེད་འཛིན་པ་རིན་པོ་ཆེ། སྡེ་སྣོད་རྒྱུད་ཁྲོལ་རྟོགས་པར་བྱིན་གྱིས་རློབས། ྋསྤྱི་གཙུག་བདེ་བ་ཆེན་པོའི་ཕོ་བྲང་དུ། དྲིན་ཅན་རྩ་བའི་བླ་མ་ལ་གསོལ་བ་འདེབས། སངས་རྒྱས་སེམས་སུ་སྟོན་པ་རིན་པོ་ཆེ། རང་ངོ་རང་གིས་ཤེས་པར་བྱིན་གྱིས་རློབས། རྗེ་འགྲོ་བའི་དཔལ་མགོན་ཁྱེད་རྣམས་ལ། གསོལ་བ་འདེབས་སོ་ཐུགས་རྗེས་ཟུངས། དྲིན་ཅན་དམ་པ་འགྲོ་བའི་ཡབ། བུ་ལྟར་སྐྱོབ་པར་བྱིན་གྱིས་རློབས། ཟམ་མོ་གནད་ཀྱི་གདམས་པ་ལ། ཉམས་ལེན་ནུས་པར་བྱིན་གྱིས་རློབས། འཇིག་རྟེན་འཁྲུལ་བའི་སྣང་བ་ལ། སྐྱོ་ཤས་སྐྱེ་བར་བྱིན་གྱིས་རློབས། སྡུག་བསྔལ་འཁོར་བའི་རྒྱ་མཚོ་ལ། ཞེན་པ་ལོག་པར་བྱིན་གྱིས་རློབས། དགྲ་གཉེན་བདུད་ཀྱི་བསླུ་བྲིད་ལ། འཁྲི་བ་ཆོད་པར་བྱིན་གྱིས་རློབས། ཟང་ཟིང་སྒྱུ་མའི་ཡོ་བྱད་ལ། ཞེན་ཆགས་མེད་པར་བྱིན་གྱིས་རློབས། འདུ་འཛི་གཡེང་བའི་བྱ་བ་ལ། ལོང་མེད་སྐྱེ་བར་བྱིན་གྱིས་རློབས། བདག་སྐྱོན་ཉེས་པ་ཀུན་གྱིས་གཞི། རྟག་ཏུ་སུན་པར་བྱིན་གྱིས་རློབས། འགྲོ་དྲུག་ཕ་མ་བུ་གཉེན་ལ། བདག་ཕྱོགས་མེད་པར་བྱིན་གྱིས་རློབས། རྟོགས་པར་དཀའ་བ་རང་གིས་སེམས། མཐོང་ཞིང་གོམས་པར་བྱིན་གྱིས་རློབས། བར་དོའི་འཇིགས་པའི་གཡང་ས་ལ། ཉམ་ང་མེད་པར་བྱིན་གྱིས་རློབས། སྐྱེ་ཤི་འཁོར་བའི་ལམ་པོ་ཆེར། རང་དབང་ཐོབ་པར་བྱིན་གྱིས་རློབས། ཉམས་སོད་ཆོ་འཕྲུལ་བར་གཅོད་བདུད། རང་སྣང་ཆུམ་པར་བྱིན་གྱིས་རློབས། གཅེས་འཛིན་ན་ཚ་རེ་དོགས་བློ། རོ་སྙོམས་ནུས་པར་བྱིན་གྱིས་རློབས། མ་བཅོས་མཐའ་བྲལ་གཉུག་མའི་དོན། རང་ངོ་ཤེས་པར་བྱིན་གྱིས་རློབས། བདེ་གསལ་རྟོག་པ་མེད་པའི་ཉམས། འདུ་བྲལ་མེད་པར་བྱིན་གྱིས་རློབས། སྣ་ཚོགས་འགག་མེད་རང་རིག་རྩལ། རྒྱན་དུ་འཆར་བར་གྱིན་གྱིས་རློབས། བཟང་ངན་བདེ་སྡུག་གློ་བུར་རྐྱེན། ལམ་དུ་སློང་བར་བྱིན་གྱིས་རློབས། སྤྲོ་བསྡུ་དྲན་རྟོག་འགྱུ་བའི་ཡིད། གྲོགས་སུ་འཆར་བར་བྱིན་གྱིས་རློབས། སྐུ་གསུམ་འདུ་བྲལ་མེད་པའི་ཉམས། རྟོགས་ཤིང་གྲོལ་བར་བྱིན་གྱིས་རློབས། བདག་ལ་དབང་དང་དངོས་གྲུབ་སྕོལ། ཨ་ཨཱོྃ་ཧཱུྃ། ཅི་པར་རཏྣ་ཐ་ཚན་སིདྷི་འདུ། །ཞེས་གསོལ་བ་འདེབས་ཤིང་སྐུ་གསུང་ཐུགས་ཀྱི་དབང་བསྐུར་ཞུའོ། །དེ་ལྟར་མན་ངག་ཨ་ཁྲིད་ཀྱི་བླ་མ་བརྒྱུད་པའི་གསོལ་འདེབས་འདི་ནི་གཤེན་ནམ་མཁའ་སྣང་མདོག་གི་སྤྲུལ་པ་བྲུའི་གཤེན་པོ་རྒྱལ་བ་གཡུང་དྲུང་གིས་སྦྱར་བ་དགེ་ལེགས་འཕེལ་ལོ། །དགེའོ། །





རྫོགས་པ་ཆེན་པོ་ཞང་ཞུང་སྙན་བརྒྱུད་ཀྱི་སྔོན་འགྲོའི་གསོལ་འདེབས་ཚིག་བཤད་རྣམས་བཞུགས་སོ། །


			༄༅། །ཀུན་ཏུ་བཟང་པོ་བདག་གཞན་དོན་གཉིས་གྲུབ་ལ་ཕྱག་འཚལ་ལོ། །སྔོན་འགྲོ་བོན་སྤྱོད་དགུ་ཡི་རིམ་པ་རྣམས་གཞུང་ལྟར་བསྒོམ་ལ། མི་རྟག་པའི་ཚིག་བཤད་ནི། ཀྱེ་མ་འཁོར་བའི་བོན་ལ་སྙིང་པོ་མེད་བཞིན་དུ། ཁྱོད་ཉིད་བདེན་པར་འཛིན་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། འདི་ཡི་བདེ་བ་དར་ཙམ་ཡུད་ཙམ་ལ། རྒྱུན་ཏུ་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། གཏན་དུ་འཁྱམས་ཀྱང་ད་རུང་སུན་པ་མེད། གླེན་པ་སྙིང་མེད་པོ་ཁྱོད་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། འཁོར་བའི་ལས་ལ་བདེ་བ་མེད་པ་ལ། ད་རུང་བྲེད་མི་ཤེས་པ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཚེ་ལ་བཤོལ་འདེབས་བསྣོན་དུ་མེད་པ་ལ། ངེས་པར་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། དུས་ལ་བབ་ཚེ་གང་གིས་མི་སྡོང་ན། མི་རྟག་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཅི་འདྲའི་དུས་ཤིག་སྟེང་དུ་འོང་ངེས་ན། མི་འཆི་གསོན་དུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཀུན་ཀྱང་འཆི་བ་མཐོང་ཐོས་གོ་བཞིན་དུ། བདག་ཉིད་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཐམས་ཅད་འགྱུར་བའི་བོན་དུ་གོ་བཞིན་དུ། གཅིག་པུར་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། བསམ་ན་སྐད་ཅིག་ཡེངས་ཐབས་མེད་པ་ལ། ཕྱི་བཤོལ་ལེ་ལོ་མཁན་ཁྱོད་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ནམ་འཆི་ཆ་མེད་རོ་ཡི་རང་བཞིན་ལ། ཅི་དགའ་ཀླེས་ལ་བོར་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཀུན་ཀྱང་འགྲོ་ས་གཅིག་ལས་མེད་པ་ལས། འདི་ལས་ཐར་དུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། འཆི་བ་རྗེས་སུ་དྲན་པར་བྱིན་གྱིས་རློབས། ཞེན་པ་གཏིང་ནས་ལོག་པར་བྱིན་གྱིས་རློབས། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། ཐམས་ཅད་སྒྱུ་མར་རྟོགས་པར་བྱིན་གྱིས་རློབས། ཅེས་སོ། །སྡིག་པ་བཤགས་པའི་ཚིག་བཤད་ནི། ཚེ་རབས་གོང་ནས་བདག་སོགས་སེམས་ཅན་གྱིས། མི་དགེ་སྡིག་པའི་ལས་རྣམས་ཅི་བགྱིས་པ། བགྱིས་དང་བཅོལ་དང་བསྐུལ་དང་ཡི་རང་ཕུལ། བསམ་དང་སྨྲས་དང་དངོས་སུ་སྦྱོར་བ་དང༌། ཟིན་དང་མ་ཟིན་ཆེད་དུ་སྤྱོད་པ་དང༌། ཕྲ་དང་རགས་དང་ཉེས་བྱའི་ཕྱོགས་མཐུན་དང༌། དེ་བཞིན་བྱས་དང་བྱེད་པར་གྱུར་པ་ཀུན། ཅུང་ཟད་ཙམ་ཡང་མ་བརྗེད་དྲན་བྱས་ཏེ། ཀུན་གྱི་སྡིག་སྒྲིབ་བློ་ཡིས་བསྡུས་བྱས་ནས། ཡུལ་མཆོག་དམ་པ་རྣམས་ཀྱི་སྤྱན་སྔ་རུ། གནོང་འགྱོད་ཞུམ་པའི་སེམས་ཀྱིས་རབ་ཏུ་བཤགས། མི་དགེའི་ལས་སྒྲིབ་རྒྱུན་དུ་སྤངས་ནས་ཀྱང༌། དགེ་བ་ཀུན་གྱི་རྗེས་སུ་འབྲང་བར་བགྱིའོ། །ཅེས་སོ། །སེམས་བསྐྱེད་པའི་ཚིག་བཤད་ནི། ཇི་ལྟར་རྒྱལ་བ་འཕགས་པ་ཇི་བཞིན་དུ། འདི་སོགས་དུས་གསུམ་དགེ་བའི་མཐུ་དཔལ་གྱིས། སེམས་ཅན་སངས་རྒྱས་ཐོབ་པར་བྱ་བའི་ཕྱིར། བདག་ནི་བྱང་ཆུབ་མཆོག་ཏུ་སེམས་བསྐྱེད་དོ། ཅེས་སོ། །སྐྱབས་འགྲོའི་ཚིག་བཤད་ནི། གཤེན་རབ་བླ་མ་སྐུ་གསུམ་འབྱུང་གནས་དཔལ། དུས་གསུམ་བདེར་གཤེགས་འགྲོ་བ་ཡོངས་ཀྱི་མགོན། སྐུ་གཟུགས་ཞལ་སྐྱིན་སྐུ་གདུང་གསུང་རབ་རྟེན། ཕྱོགས་བཅུའི་གཤེན་རབ་ཐར་ལམ་སྟོན་པའི་སྒྲོན། གནས་བཞིར་ཕྱག་འཚལ་འགྲོ་མགོན་སྐྱབས་སུ་མཆིའོ། །ཅེས་སོ། །མཎྜལ་གྱི་ཚིག་བཤད་ནི། ན་མ་ཨ་དཀར་གཤའ་ཡ་ནི་ཤག་ས་ལེ་སང་ངེ་སྭཧཱ། བྲུཾ་རི་ཏི་གར་མ་ལ་ཧོ། ཨ་ཡཾ་རཾ་མཾ་ཁཾ་ཤག་ས་ལེ་སང་ངེ་སྭཧཱ། ཕྱོད་ཕུར་ས་ལེ་ཧ་ལོ་སེང༌། ཞེས་བཀོད་དོ། །ཨེ་མ་ཧོ། ངོ་མཚར་རྨད་འབྱུང་ཞིང་ཁམས་རབ་འབྱམས་ན། མཛེས་སྡུག་བཀྲ་གསལ་རིན་ཆེན་དྲང་མར་སྤུངས། རི་རབ་རི་བདུན་རོལ་མཚོ་གླིང་ལ་སོགས། དཔག་བསམ་ཉི་ཟླ་བསམ་འཕེལ་ནོར་བུ་དང༌། བཀྲ་ཤིས་རྫས་བརྒྱད་རིན་ཆེན་ནོར་བདུན་དང༌། མར་མེ་མེ་ཏོག་ཚན་སྤོས་ལྷ་སངས་དང༌། གསེར་གཡུ་ཟངས་ལྕགས་མན་ཤེལ་མུ་ཏིག་དང༌། དཀར་མངར་སྤྱན་གཟིགས་ལོ་ཏོག་འབྲུ་བཅུད་དང༌། ལྷབ་ལྷུབ་དར་དཔྱང་ཡིད་འོང་མཆོད་པའི་རྫས། མཛེས་པའི་གཟུགས་དང་སྒྲ་སྙན་ཞིམ་པའི་དྲི། བདའ་བའི་རོ་མཆོག་འཇམ་འཁྲིལ་མཐུན་པའི་རྫས། བདག་གི་འབྱོར་དང་མཐོང་ཐོས་བཤམས་པ་དང༌། ཡིད་ལས་སྤྲུལ་དང་བློ་ཡིས་བསྡུས་པ་དང༌། སྲོག་ལུས་རྒྱན་དང་ལོངས་སྤྱོད་དབང་ཐང་སོགས། ནམ་མཁའ་ཁྱབ་པའི་འཇིག་རྟེན་མཆོད་རྫས་རྣམས། བླ་མ་སངས་རྒྱས་སྲས་བཅས་བོན་ལ་འབུལ། བདག་སོགས་འགྲོ་བའི་དོན་དུ་བཞེས་ནས་ཀྱང༌། དུས་རྣམས་ཀུན་ཏུ་དགོངས་ཤིང་གཟིགས་སུ་གསོལ། མྱོང་རྟོགས་ཡིད་ཆེས་གྲུབ་པ་བསྙེམས་པ་དང༌། རང་རིག་ཡེ་ཤེས་འཆར་བར་མཛད་དུ་གསོལ། རྒྱལ་དང་དེའི་སྲས་བསྟན་པའི་རྩ་ལག་རྣམས། ཡུན་གནས་རྒྱུན་དུ་བཞུགས་པར་གསོལ་བ་འདེབས། དགེ་ཚོགས་བསྒྲུབ་དང་བསྐུལ་དང་འདུན་པ་བསྐྱེད། བསོད་ཚོགས་ཀུན་ལ་བདག་ཀྱང་རྗེ་ཡི་རངས། སྟོན་པའི་བསྟན་པ་འཕྲུལ་ངག་རིན་པོ་ཆེ། ཕྱོགས་བཅུ་ཀུན་དུ་དར་ཞིང་རྒྱས་གྱུར་ཅིགཚེ་རབས་ཀུན་དུ་སེམས་དཔའི་སྤྱོད་ཚུལ་ལྡན། དགེ་བའི་དེད་དཔོན་ཆེན་པོར་བདག་གྱུར་ཅིགམཐར་ནི་ཀུན་གྱི་མགོན་སྐྱབས་རེ་གནས་དང༌། སྐྱོབ་པའི་བདག་ཉིད་ཆེན་པོ་མྱུར་ཐོབ་ཤོགམཁྱེན་དང་བརྩེ་དང་ཐབས་དང་ཐུགས་རྗེ་ཡིས། སྐྱོ་ངལ་མེད་པར་འགྲོ་བའི་དོན་བྱེད་ཤོགདེ་ལས་བྱུང་བའི་དགེ་ཚོགས་ཅི་མཆིས་པ། དེ་བཞིན་ཉིད་སྐུ་ཐོབ་ཕྱིར་དེ་ཉིད་བསྔོ། མི་བསླུ་ངེས་པའི་འབྲས་མཆོག་མྱུར་ཐོབ་ཤོགདེ་ནས་བསྡུ་སྟེ། ཨཱོྃ་ཨ་ད་ད་དེ་དེ་ཕྱོད་ཕྱོད་ས་ལེ་ཧ་ལོ་སེང༌། ཅེས་སོ། །དེ་ནས་བཟླས་ལུང་འཕྲོ་འདུ་བྱ་སྟེ། འཁོར་བའི་སེམས་ཅན་ཐམས་ཅད་ཐུགས་རྗེ་ཐར་པར་འདྲེན་པའི་དཔལ། གཤེན་རབ་སྟོན་པའི་མཆོག་ལ་ཕྱག་འཚལ་ལོ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ་སྭཧྭ། ཨ་དཀར་སེམས་ཉིད་རྣམ་པར་དགཨ་རྨད་ཡེ་ཤེས་འོད་དུ་གསལ། དུ་ཏྲི་སུ་ཡིས་ངན་སོང་སྦྱང༌། ནག་པོ་ལས་ཀྱི་སྡིག་སྒྲིབ་དགཞི་ཞི་འཁོར་བའི་སྡུག་བསྔལ་ཞི། མལ་མལ་བདེ་བའི་སེམས་དང་ལྡན། སྭཧཱ་ལོག་ལྟ་རུ་ཏྲ་འཇོམས། སྡུག་བསྔལ་ཞི་བྱེད་སྙིང་པོ་འདིའི། འཁོར་བ་ངན་སོང་དོང་སྤྲུགས་ནས། འགྲོ་རྣམས་བོན་ཉིད་དབྱིངས་སུ་སངས་རྒྱས་ཤོགཅེས་སོ། །དེ་ནས་སྒྱུ་ལུས་ཚོགས་འབུལ་གྱི་ཚིག་བཤད་ནི། ཀྱེ་ཧོ་བདག་ལུས་ཚོགས་སུ་འབུལ་ལོ་བཞེས་སུ་གསོལ། ཡན་ལག་གཟུགས་བཞི་བརྟན་བརྗིད་སྒྱེད་པུར་བཙུགས། ཐོད་པ་རིན་ཆེན་ཡངས་པའི་གཟེད་ཞལ་དུ། ཤ་ཁྲག་དྲོད་དབུགས་ལྤགས་ཚིལ་ཆུ་རྒྱུས་དང༌། ཁམས་དང་སྐྱེ་མཆེད་རྩ་དང་ཡན་ལག་བཅས། དབང་པོ་དབང་རྟེན་ནང་གྲོལ་དོན་སྣོད་དང༌། ཀེང་རུས་སོ་སེན་སྐྲ་དང་བ་སྤུའི་ཚོགས། དྭངས་སྙིགས་ཁུ་བ་གསུམ་དུ་རབ་སྤེལ་ནས། ཟག་བཅས་དམན་པའི་ལུས་འདི་ཡོན་དུ་འབུལ། ཁྱེད་ཀྱི་ལྟ་དགོངས་ཉམས་རྟོགས་ཁྱད་པར་ཅན། ད་ལྟ་ཉིད་དུ་བདག་ལ་སྕལ་དུ་གསོལ། བུན་ལོན་ལན་ཆགས་མ་ལུས་འདིས་བྱང་ནས། གནོད་བྱེད་ཀུན་ཀྱང་བྱང་སེམས་མཆོག་ཐོབ་ཤོགདམིགས་མེད་རྒྱ་ཆེར་བསྔོས་པའི་བྱིན་རླབས་ཀྱིས། འགྲོ་རྣམས་བདག་ལྟས་བཅིངས་པ་གྲོལ་གྱུར་ཅིགཅེས་སོ། །དེ་ནས་གསོལ་འདེབས་ཀྱི་ཚིག་བཤད་ནི། ཨེ་མ་ཧོ། སྐུ་གསུམ་སངས་རྒྱས་ཐམས་ཅད་འབྱུང་བའི་རྒྱུད། བླ་མ་དམ་པ་རྣམས་ལ་གསོལ་བ་འདེབས། ཐུགས་རྗེ་ཕུལ་ཕྱིན་དབང་ཁྲིད་ལག་ལེན་སྟེར། དྲིན་ཅན་བླ་མ་རྣམས་ལ་གསོལ་བ་འདེབས། འཁོར་བའི་འཕྲང་སྒྲོལ་ཐར་པའི་སྐས་ལམ་འཛུགས། འདྲེན་པའི་བླ་མ་རྣམས་ལ་གསོལ་བ་འདེབས། གོང་མའི་བརྒྱུད་འཛིན་འོག་མའི་ལམ་སྣ་འདྲེན། བརྒྱུད་པའི་བླ་མ་རྣམས་ལ་གསོལ་བ་འདེབས། མཁྱེན་པའི་འོད་ཀྱི་འཁོར་བའི་རང་རྒྱུད་བཤིགརྒྱུད་ཁྲོལ་བླ་མ་རྣམས་ལ་གསོལ་བ་འདེབས། ཟབ་མོའི་གདམས་པས་འཁྲུལ་བའི་ཕུག་ཐག་གཅོད། རྩ་བའི་བླ་མ་རྣམས་ལ་གསོལ་བ་འདེབས། མཁྱེན་དང་བརྩེ་བའི་འགྲོ་ལ་བུ་བཞིན་བསྐྱོབ། ཕྱོགས་བཅུ་སངས་རྒྱས་རྣམས་ལ་གསོལ་བ་འདེབས། ཐབས་དང་ཐུགས་རྗེ་སྣ་ཚོགས་ཀུན་དུ་སྤྲུལ། ཕྱི་ནང་ལྷ་ཚོགས་རྣམས་ལ་གསོལ་བ་འདེབས། ས་དང་ལམ་ལ་རྟོགས་པའི་ཡེ་ཤེས་རྒྱས། རིག་འཛིན་སེམས་དཔའི་ཚོགས་ལ་གསོལ་བ་འདེབས། མཐུ་དང་བྱིན་རླབས་དབང་དང་དངོས་གྲུབ་སྟེར། མ་སྲིང་མཁའ་འགྲོའི་ཚོགས་ལ་གསོལ་བ་འདེབས། ཕྱི་དང་ནང་གི་བར་ཆད་མཐའ་དག་སེལ། དམ་ཅན་སྲུང་མའི་ཚོགས་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། །ཨེ་མ་ཧོ། སྐུ་གསུམ་མངོན་དུ་གྱུར་པའི་བླ་མ་ནི། ཀུན་ཏུ་བཟང་པོ་བོན་སྐུ་བདེ་བའི་ངང༌། གཤེན་ལྷ་འོད་དཀར་མཚན་དཔེ་རྫོགས་པའི་སྐུ། རྒྱལ་བ་གཤེན་རབ་ཐུགས་རྗེ་བཞི་ལྡན་གཤེན། ཚད་མེད་འོད་ལྡན་འགྲོ་བ་འདྲེན་པའི་གཤེན། འཕྲུལ་གཤེན་སྣང་ལྡན་རང་རིག་རང་ཤར་གཤེན། བར་སྣང་ཁུ་བྱུག་ཐབས་ཤེས་རོལ་པའི་ཡབ། བཟང་བཟའ་རིང་བཙུན་འཁོར་འདས་བསྐྱེད་པའི་ཡུམ། འཆི་མེད་གཙུག་ཕུད་བདུད་འདུལ་བསྟན་པའི་གཙོ། གསང་བ་འདུས་པ་ཟབ་མོ་བསྔགས་ཀྱི་བདགརྒྱལ་བ་དགོངས་རྒྱུད་དགུ་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། གནས་ལུགས་ལ་ཆེན་བཟླ་བའི་བླ་མ་ནི། ཡོངས་སུ་དག་པ་མཁའ་ལྟར་ཕྱོགས་རིས་མེད། ཀླུ་བོན་བ་ནམ་དབྱིངས་ལྟར་གཡོ་བ་མེད། ཁྲི་སྡེ་ཟབ་བུ་ངང་ཉིད་སྤྲོས་དང་བྲལ། བ་ནམ་སྐྱོལ་པོ་མི་རྟོག་ཀློང་ན་གནས། ཁྲི་ཤོད་རྒྱལ་བ་ཤེས་བྱའི་དམར་ཐག་ཆོད། འགྲོ་འདུལ་གཤེན་པོ་ལྔ་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། དོན་དྲུག་གནད་དུ་བསྣུན་པའི་བླ་མ་ནི། ར་སངས་བསམ་འགྲུབ་མཁའ་ལྟར་ཡེ་ནས་དགདར་མ་ཤེས་རབ་ཀློང་ལྟར་གཡོ་བ་མེད། དར་མ་བྷོ་དེ་སྐུ་གསུམ་ལྷུན་གྱིས་གྲུབ། ཞང་ཞུང་ཁྲི་འཕེན་འཆོར་མེད་གཟུངས་དང་ལྡན། མུ་ཡེ་ལྷ་རྒྱུང་རྩལ་བྲལ་ངང་ལ་བཞུགས། རྨ་གཤེན་ལེགས་བཟང་སྐྱོན་མེད་དག་པའི་སྐུ། མཉམ་མེད་སེམས་དཔའ་དྲུག་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། གདམས་དགུ་ལྷུག་པར་སྟོན་པའི་བླ་མ་ནི། གྱེར་གཤེན་སྟག་ལྷ་སྐྱེ་མེད་དགོངས་པ་ཤར། རང་སངས་གཡུང་དྲུང་བྱང་སེམས་མངོན་དུ་གྱུར། གསས་ཆེན་གཡུང་འཕེན་གཉིས་མེད་ཐུགས་ལ་མངའ། དགེ་འབར་དོན་གྲུབ་མཆོག་ཐོབ་མངོན་སངས་རྒྱས། གྱེར་སྤུངས་དགེ་འཕེན་རྩེ་གཅིག་ངང་ལ་གནས། །དེའི་སྲས་དགེ་རྒྱལ་དོན་དམ་རང་ལ་རྙེད། །ཞང་ཞུང་རྣམ་རྒྱལ་རང་རིག་མངོན་དུ་གྱུར། །མུ་རྒྱུང་དཀར་པོ་གཟུང་འཛིན་འཁྲུལ་པ་ཞིག ། ཧོར་ཏི་ཆེན་པོ་མཁས་གྲུབ་བསྙེམས་པའི་གཤེན། །གྲུབ་ཐོབ་རིག་འཛིན་དགུ་ལ་གསོལ་བ་འདེབས། །མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། །རང་རིག་ཡེ་ཤེས་འཆར་བར་བྱིན་གྱིས་རློབས། མན་ངག་དབུ་རྒྱན་བཞི་ཡི་བླ་མ་ནི། །དོན་ཀུན་གྲུབ་པ་རྩ་བྲལ་ལྟ་བ་སྟོན། །ར་སངས་འཕེན་རྒྱལ་བདེ་གསལ་ཉམས་སུ་ལེན། །གུ་རུབ་གསས་དགའ་རོ་སྙོམས་སྤྱོད་པ་སྐྱོང༌། །ཟླ་བ་རྒྱལ་མཚན་བོན་ཉིད་རང་ས་ཟིན། །ལོ་པཎ་གྲུབ་ཆེན་བཞི་ལ་གསོལ་བ་འདེབས། །མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། །རང་རིག་ཡེ་ཤེས་འཆར་བར་བྱིན་གྱིས་རློབས། །གདམས་ངག་བཀའ་ཡི་འབྱུང་གནས་བླ་མ་ནི། །ཏ་པི་ཧྲི་ཙ་རྣམ་མཁྱེན་སྤྲུལ་པའི་སྐུ། སྣང་བཞེར་ལོད་པོ་ལུང་བསྟན་དངོས་གྲུབ་ཐོབ། སྤྲུལ་སྐུ་དྲིན་ཅན་གཉིས་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། གྲུབ་པ་རྟགས་དང་ལྡན་པའི་བླ་མ་ནི། རྒྱལ་གཟིགས་གསས་ཆུང་སྣང་ཡོང་ལུས་རྒྱ་གྲོལ། དམུ་གཤེན་ཙོ་གེ་འོད་གསལ་རྒྱུན་ཆད་མེད། གྱེར་གཤེན་ཛོ་བཏང་གྲུབ་རྟགས་རྫུ་འཕྲུལ་སྟོན། ཤོད་ཁྲམ་ཆེན་པོ་ཅིར་སྣང་སྒྱུ་མར་གཟིགས། དམུ་རྒྱལ་བློ་གྲོས་འཁོར་འདས་དམར་ཐག་ཆོད། དཔོན་རྒྱལ་བཙན་པོས་རཀ྄ཤ་གདུག་པ་འདུལ། ལས་ཅན་དམ་པ་དྲུག་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། བསྒོམས་པ་ཉམས་དང་ལྡན་པའི་བླ་མ་ནི། གུ་གེ་བློ་ལྡན་བདེ་ཆེན་རྒྱུད་ལ་ཤར། པུ་ཧྲེང་ཀུན་དགའ་སྦྱངས་སྟོབས་གྲོལ་བ་ཐོབ། རྣལ་འབྱོར་གསས་མཆོག་ཤུགས་འབྱུང་གཉུག་མར་སྐྱོངས། ཁྱུང་བྱིད་མུ་ཐུར་མཐུ་རྩལ་སྟོབས་དང་ལྡན། བདེ་བ་རིང་མོ་གཅིག་ཆོད་དངོས་གྲུབ་ཐོབ། རྟོག་མེད་ཞིག་པོ་རང་རིག་ཉི་མ་ཤར། རྟོགས་ལྡན་འཁྲུལ་ཞིག་དྲུག་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། ཡོན་ཏན་ཕྱོགས་མེད་མངའ་བའི་བླ་མ་ནི། ལྷུན་གྲུབ་མུ་ཐུར་བསྐྱེད་རྫོགས་དགོངས་པ་ཁྲོལ། གཤེན་རྒྱལ་ལྷ་རྩེ་རྫོགས་ཆེན་ངང་ལ་བཞུགས། ལྟ་བསྒོམ་དཀར་པོ་གསང་སྤྱོད་མངོན་དུ་སྟོན། དངོས་གྲུབ་རྒྱལ་མཚན་རྟོགས་ཤར་གྲུབ་པ་བསྙེམས། འོར་བསྒོམ་ཀུན་འདུལ་མི་བརྗེད་གཟུངས་དང་ལྡན། རྣམ་སྤྲུལ་གྲུབ་ཆེན་ལྔ་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། སྙན་བརྒྱུད་ཁུངས་དང་ལྡན་པའི་བླ་མ་ནི། སྤང་ལ་ནམ་གཤེན་འགྲོ་བ་འདྲེན་པའི་གཤེན། ལུང་བསྒོམ་རྟོག་མེད་རང་རིག་རང་ཤར་གཤེན། སྙེལ་བསྒོམ་འཁྲུལ་མེད་འཁྲུལ་བའི་ཕུ་ཐག་ཆོད། ཉག་སྒོམ་ཤེར་ཚུལ་སྒྲིབ་གཡོག་མུན་པ་སེལ། ཨུ་རི་བསོད་རྒྱལ་ལས་ཅན་བསྟན་པ་སྤེལ། སྒྲོ་སྙ་བསོད་ཡེ་ཕྲིན་ལས་ལྷུན་གྱིས་གྲུབ། རྒྱ་བསྒོམ་ཡེ་རིན་ཀུན་བཟང་དགོངས་པ་ཤར། བྱ་བཏང་ཆེད་གཉིས་གནས་ལུགས་གཏན་ལ་ཕེབས། གླན་སྟོན་བསོད་ནམས་མཁས་བཙུན་དོན་དང་ལྡན། ཁུངས་ལྡན་བླ་མ་དགུ་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། སྙན་བརྒྱུད་སྔགས་སེམས་སྟོན་པའི་བླ་མ་ནི། རྐང་ཚ་བཀྲ་དར་རང་རིག་རང་ཤར་གཤེན། སྨོན་ལམ་བློ་གྲོས་སྦྱངས་རྟོགས་གྲོལ་བ་ཐོབ། མཁས་བཙུན་ཏྲེ་སྟོན་ཕྱོགས་མེད་བོན་སྒྲ་སྒྲོགས། སྤ་སྟོན་ཉི་དཔལ་སྔགས་སེམས་བདག་ཉིད་མཛད། རྒྱ་བསྒོམ་བསྟན་བཟང་མི་རིའི་མན་ངག་གཤེན། སྔགས་སེམས་བླ་མ་ལྔ་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། འགྲོ་དོན་ཕྱོགས་མེད་མཛད་པའི་བླ་མ་ནི། ཡང་སྟོན་ཆེན་པོ་རྣམ་མཁྱེན་སྤྲུལ་པའི་སྐུ། དམ་པ་འབུམ་རྗེ་སྡེ་སྣོད་བཅུད་དང་ལྡན། བཀྲ་ཤིས་རྒྱལ་མཚན་བདུད་སྲིན་བྲལ་དུ་འཁོལ། རྟོགས་ལྡན་དབོན་པོ་ཕྱོགས་མེད་ཀུན་ཏུ་གྲོལ། རྒྱལ་མཚན་རིན་ཆེན་འགྲོ་ལ་བུ་ལྟར་བྱམས། གཅིག་ཆོད་དད་ཤེས་བདག་འཛིན་རང་སར་གྲོལ། མཁས་བཙུན་རྒྱལ་བ་བསྟན་པའི་མངའ་བདག་མཛད། རི་པ་ཤེར་བློ་བཀའ་རྒྱུད་ལུང་སྟོན་གཤེན། ཡེ་ཤེས་རིན་ཆེན་མཁས་གྲུབ་བསྙེམས་པའི་གཤེན། བཀའ་རྒྱུད་རིག་འཛིན་དགུ་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། དགོངས་པ་མཁའ་ལྟར་གྲོལ་བའི་བླ་མ་ནི། བླ་མ་རྒྱལ་མཚན་འགྲོ་བ་འདྲེན་པའི་གཤེན། བསོད་ནམས་བློ་གྲོས་རང་རིག་མངོན་དུ་གྱུར། བསྟན་རྒྱལ་བཟང་པོ་དུས་གསུམ་སྒྲིབ་མེད་མཁྱེན། ཚུལ་ཁྲིམས་རྒྱལ་མཚན་གནས་ལུགས་གཏན་ལ་ཕེབས། མངའ་རི་བསོད་རྒྱལ་མན་ངག་བཅུད་དང་ལྡན། བཀྲ་ཤིས་རྒྱལ་མཚན་འཁོར་འདས་རོ་གཅིག་རྟོགས། དཔལ་འབྱོར་ལྷུན་གྲུབ་ཟབ་ལམ་མེ་རིའི་གཤེན། ཀུན་དགའ་རྒྱལ་མཚན་དབང་བཞིའི་འགྲོ་བ་འདྲེན། ཟབ་ལམ་མངའ་བདག་བརྒྱད་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། གཞན་དོན་ཐུགས་བརྩེ་ལྡན་པའི་བླ་མ་ནི། མཚན་ལྡན་རི་པ་ཟབ་མོའི་བཅུད་དང་ལྡན། རྣམ་རྒྱལ་ཀ་ར་བདག་མེད་མཁྱེན་བརྩེ་རྒྱས། འགྲོ་བའི་མགོན་པོ་གཉིས་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། མན་ངག་བཀའ་རྒྱུད་འཛིན་པའི་བླ་མ་ནི། རྟོགས་ལྡན་ཤེར་དཔལ་མཐའ་བྲལ་ལྷུག་པར་སྟོན། ནམ་མཁའ་འོད་ཟེར་མ་བུ་ཀློང་དུ་འཕྲད། གཡུང་དྲུང་ཡེ་ཤེས་དབྱེར་མེད་གཅིག་ཆར་རྟོགས། བརྒྱུད་ལྡན་བླ་མ་གསུམ་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། ཟབ་དོན་མངོན་དུ་སྟོན་པའི་བླ་མ་ནི། རིན་ཆེན་བློ་གྲོས་ཡོན་ཏན་ཕྱོགས་མེད་རྒྱས། ཤེས་རབ་རྒྱལ་མཚན་དབང་དང་དམ་ཚིག་ལྡན། རིན་ཆེན་རྒྱལ་མཚན་ལྟ་སྤྱོད་རྣམ་པར་དག ། ནམ་མཁའ་ཡེ་ཤེས་མཆོག་ཐུན་ཀུན་འབྱུང་གཤེན། ཀུན་བཟང་རྒྱལ་མཚན་ལུང་རིགས་མཁྱེན་བརྩེ་རྒྱས། རིན་ཆེན་རྒྱལ་མཚན་ཟད་མེད་སྤྱོད་ཚུལ་ལྡན། ཚུལ་ཁྲིམས་རྒྱལ་མཚན་སེམས་ཉིད་བདག་ཞལ་མཐོང༌། བསོད་ནམས་ཡེ་ཤེས་བསྟན་པའི་སྒྲོན་མེར་མཛད། མཚུངས་མེད་བསྟན་སྲོག་བརྒྱད་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། བསླབ་གསུམ་བསྟན་པ་འཛིན་པའི་བླ་མ་ནི། བསོད་ནམས་གཡུང་དྲུང་བསླབ་གསུམ་ཕུལ་དུ་ཕྱིན། ཤེ་ཙུ་དྲུང་མུས་བསྟན་པའི་དགྲ་བགེགས་སྒྲོལ། ཤེས་རབ་འོད་ཟེར་མཁས་བཙུན་དོན་དང་ལྡན། གཡུང་དྲུང་རྒྱལ་མཚན་སྡོམ་གསུམ་བསྟན་པ་སྤེལ། ཤེས་རབ་བློ་གྲོས་བསླབ་གསུམ་བསྟན་སྲོག་འཛིན། ཤེས་རབ་འོད་ཟེར་རང་རིག་མངོན་དུ་གྱུར། གཙུག་ཕུད་འོད་ཟེར་བསླབ་གསུམ་རྣམ་པར་དགབསླབ་གསུམ་དབང་ཕྱུག་བདུན་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། ཐེག་དགུ་བང་མཛོད་འཛིན་པའི་བླ་མ་ནི། གཡུང་དྲུང་ཚུལ་ཁྲིམས་བདག་མེད་མཁྱེན་བརྩེ་རྒྱས། རིན་ཆེན་འོད་ཟེར་ཟབ་དོན་མངོན་དུ་སྟོན། རིན་ཆེན་ལྷུན་གྲུབ་འདོད་རྒུ་ལྷུན་གྱིས་གྲུབ། ཤེས་རབ་བསྟན་འཛིན་ཀུན་བཟང་དགོངས་པ་ཤར། ཤེས་རབ་དབང་རྒྱལ་འཁྲུལ་བའི་ཕུ་ཐག་ཆོད། གཡུང་དྲུང་དབང་རྒྱལ་གནས་ལུགས་གཏན་ལ་ཕེབས། ཕུན་ཚོགས་རྣམ་རྒྱལ་རང་རིག་རང་ལ་ཤར། ཤེས་རབ་དགོངས་རྒྱལ་དུས་གསུམ་སྒྲིབ་མེད་མཁྱེན། མཉམ་མེད་གདེང་ལྡན་བརྒྱད་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། གནས་ལུགས་རྗེན་པར་སྟོན་པའི་བླ་མ་ནི། ཉི་མ་བསྟན་འཛིན་དབྱིངས་ཤེས་དབྱེར་མེད་སྟོན། ཕྱོགས་ལས་རྣམ་རྒྱལ་འཁོར་འདས་རང་སར་གྲོལ། ཤེས་རབ་གཡུང་དྲུང་བསྟན་འགྲོའི་དཔལ་དུ་ཤར། སངས་རྒྱས་བསྟན་འཛིན་གནས་ལུགས་གཅིག་ཆར་གྲོལ། བསྟན་འཛིན་ཚུལ་ཁྲིམས་གཉུག་མ་རྩ་བྲལ་རྟོགས། ཕུན་ཚོགས་བློ་གྲོས་ཅིར་སྣང་རྒྱན་དུ་འཆར། རྒྱལ་བ་བློ་གྲོས་འཁོར་འདས་སེམས་སུ་གྲོལ། ཕྱོགས་མེད་ཀུན་གྲོལ་བདུན་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། གསང་གསུམ་གྲུབ་པ་སྙེམས་པའི་བླ་མ་ནི། བསྟན་པ་བློ་གྲོས་ཀློང་ཆེན་དགོངས་པའི་མཛོད། ཉི་མ་དབང་རྒྱལ་ཕུང་ཁམས་ལྷ་རུ་གྲོལ། ཤེས་རབ་བློ་གྲོས་ཡེ་རིག་མངོན་དུ་གྱུར། རྩ་བའི་བླ་མ་འགྲོ་འདུལ་སྤྲུལ་པའི་སྐུ། ལས་ཅན་སྐྱེས་མཆོག་བཞི་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། ངེས་ཤེས་རྒྱུད་ལ་འཆར་བའི་བླ་མ་ནི། ཀུན་གཞི་རྩ་བྲལ་གདོད་ནས་རྣམ་པར་དགརིག་པ་རང་གསལ་སྒྲིབ་གཡོག་སྐྱོན་དང་བྲལ། སྒྲ་འོད་ཟེར་གསུམ་རང་སྣང་བློ་ཡི་རྩལ། མ་བུ་རྩལ་གསུམ་ཉིད་ལ་གསོལ་བ་འདེབས། མ་རྟོགས་འཁོར་བའི་གཟུང་འཛིན་གྲོལ་ནས་ཀྱང༌། རང་རིག་ཡེ་ཤེས་འཆར་བར་བྱིན་གྱིས་རློབས། ཞེས་ཉམས་རྒྱུད་ཁྱད་པར་ཅན་གྱི་གསོལ་འདེབས་རིམ་པ་ཕྱི་རབས་དག་སྣང་བསྐྱེད་པའི་ཡན་ལག་ཏུ། བྲུ་ཡི་གཤེན་པོ་རྒྱལ་བ་གཡུང་དྲུང་བདག་གིས་སྦྱར་བ་དགེ་ལེགས་འཕེལ། །

			༄༅། །ཨེ་མ་ཧོ། ཀུན་བཟང་ཐུགས་སྤྲུལ་སྐུ་མདོག་ཤེལ་དཀར་འོད། དྲི་མེད་མདངས་གསལ་འོད་ཟེར་ཕྱོགས་བཅུར་འཕྲོ། རྒྱན་མེད་གཅེར་བུ་ཡེ་ཉིད་སྙིང་པོའི་དོན། མཁྱེན་གཉིས་ཐུགས་རྗེ་འགྲོ་བའི་དོན་ལ་དགོངས། བདེར་གཤེགས་ཐུགས་བཅུད་རྫོགས་ཆེན་ཀུན་གྱི་མཆོགཐེག་པའི་ཡང་རྩེ་རྒྱུད་ལུང་མན་ངག་སྙིང༌། གཞི་ཡི་གནས་ལུགས་འཁོ་འདས་གྲོལ་འཁྲུལ་དང༌། སྒྲ་འོད་ཟེར་གསུམ་སྐྱོན་ཡོན་རང་གསལ་ཞིང༌། འགྲོ་བ་བློ་ཡི་མུན་པ་ཀུན་གསལ་ནས། གཞི་སྟོང་རྩ་བྲལ་ས་ལམ་གཅིག་ཆོད་རྟོགས། ཉམས་རྟོགས་མངོན་གྱུར་འཁོར་འདས་སེམས་སུ་གྲོལ། འབྲས་བུ་སྐུ་གསུམ་དབྱིངས་སུ་འགོད་མཛད་པ། འགྲོ་བའི་མགོན་པོ་ཏ་པི་ཧྲི་ཙ་ལ། བདག་བློ་རྩེ་གཅིག་མོས་པས་གསོལ་བ་འདེབས། བདག་སོགས་འགྲོ་ལ་དབང་སྐུར་བྱིན་གྱིས་རློབས། ཕྱི་ནང་གསང་བའི་བར་ཆད་ཞི་བ་དང༌། མ་རིག་འཁྲུལ་བའི་བདག་འཛིན་གྲོལ་ནས་ཀྱང༌། རང་རིག་མངོན་གྱུར་ལྟ་སྤྱོད་མཐར་ཕྱིན་ནས། ཡེ་སྟོང་རྩ་བྲལ་བློ་འདས་ཆེན་པོའི་དོན། ད་ལྟ་ཉིད་དུ་བདག་ལ་སྕལ་དུ་གསོལ། རྗེ་འགྲོ་བའི་མགོན་པོ་ཏ་པི་ཧྲི་ཙ་ལ། གསོལ་བ་འདེབས་སོ་འགྲོ་དྲུག་ཐུགས་རྗེས་ཟུངས་ལ་བདག་རྒྱུད་ཁྲོལ། ཅེས་སྤྲུལ་སྐུ་ཏ་པི་ཧྲི་ཙ་ལ་གྱེར་སྤུངས་སྣང་བཞེར་ལོད་པོས་གསོལ་བ་ཕུར་ཚུགས་སུ་བཏབ་པའོ། །





རྫོགས་པ་ཆེན་པོ་ལྷོ་བྲག་མའི་སྔོན་འགྲོའི་ཚིག་བཤད་རྣམས་བཞུགས་སོ། །


			༄༅། །བདེ་ཆེན་སྐུ་བཟང་སྐུ་ལ་ཕྱག་འཚལ་ལོ། དམར་བྱང་ཐུགས་ཀྱི་ཉིང་ཁུ། ཡང་རྩེ་ཀློང་ཆེན་གྱི་ལག་ལེན། དོན་གསལ་སྒྲོན་མ་ཞེས་བྱ་བ་ལ་རིམ་པ་བརྒྱད་ཏེ། རིགས་དྲུག་གི་རྒྱུད་སྦྱང་བ་དང་གཅིགསྣང་གྲགས་མི་རྟག་པ་བསྒོམས་པས་འཁྲུལ་སྣང་ལ་ཞེན་པ་བཟློག་པ་དང་གཉིས། ཐུགས་རྗེ་བྱིན་རླབས་ཀྱི་རང་དོན་སྐྱབས་སུ་འགྲོ་བ་དང་གསུམ། ཚད་མེད་བཞི་ལྡན་གྱི་སྙིང་རྗེ་གཞན་དོན་དུ་སེམས་བསྐྱེད་པ་དང་བཞི། ཉེས་པའི་སྐྱོན་སྦྱང་པས་བཤགས་པའི་ཡན་ལག་གི་བསྐལ་སྲིད་ཀྱི་སྒྲིབ་པ་སྦྱང་བ་དང་ལྔ༌། བསོད་ནམས་ཚོགས་བསགས་མཎྜལ་མཆོད་སྦྱིན་དང་དྲུགརྒྱུད་ལ་བྱིན་རླབས་འཇུག་པ་མོས་གུས་གསོལ་བ་འདེབས་པ་དང་བདུན། སངས་རྒྱས་ཉེ་ལམ་དུ་བསྒྲུབས་པ་རྫོགས་པ་ཆེན་པོའི་གནས་ལུགས་གཞི་ཐོག་ཏུ་བཞག་པ་དང་བརྒྱད་དོ། །ཐོག་མར་རིགས་དྲུག་གི་གནས་སྦྱང་བ་ལ། སེང་གེ་སྒྲ་སྒྲགས་ནང་དུ་ཡོད་པའི་ངན་སོང་དོང་སྤྲུགས་ཀྱི་སྒྲུབ་པ་བྱུང་ན་ལེགས། ད་ལྟའི་སྐབས་སུ་ལུས་གནད་འཁྲུལ་འཁོར་དྲུགསྦྱང་པའི་ཞིང་དྲུགསྦྱོང་བྱེད་ཀྱི་འཕྲོ་འདུ་དྲུགརྒྱུ་ཡི་ས་བོན་དྲུགསྤྲུལ་པའི་ཡིག་འབྲུ་དྲུགདེའི་དོན་འདུས་ནས་བོན་ཉིད་ལ་བསྟིམ་པའོ། །རྒྱས་པར་ཞལ་ལས་ཤེས། མི་རྟག་པ་བསྒོམ་པ་གཞུང་དུ་རྒྱས་པར་བཤད་ཅིང༌། འདིར་རྒྱུན་དུ་གསོལ་བ་འདེབས་པ་ནི། ཀྱེ་མ་མ་རིག་འཁོར་བའི་སེམས་ཅན་རྣམས། འཇིག་རྟེན་འཁྲུལ་སྣང་སྒྱུ་མ་ལ། རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཕྱི་སྣོད་འཇིག་རྟེན་མི་ཆུ་རླུང་གིས་འཇིགནང་བཅུད་སེམས་ཅན་ནད་མུག་མཚོན་གྱིས་སྟོངས། སྣོད་བཅུད་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། དུས་གསུམ་སངས་རྒྱས་མྱ་ངན་འདའ་ཚུལ་བསྟན། ཁམས་གསུམ་སེམས་ཅན་དེ་བཞིན་སྒྱུ་མ་ལ། འཁོར་འདས་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། པད་མ་རྒྱས་པའི་སྡོང་པོ་ལ། དབྱར་དགུན་སྟོན་དཔྱིད་འགྱུར་བ་བཞིན། གཞོན་ནུ་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། མི་ཐར་བདུད་ཀྱི་ཆུ་བཞི་ལ། སྐྱེ་རྒ་ན་འཆི་ལས་ཀྱིས་སྦྱོང༌། སྐྱེ་འགྲོ་ཐར་དུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། དུར་ཁྲོད་བསྐྱལ་བའི་མི་རོ་བཞིན། གཅེས་འཛིན་ལུས་འདི་རོ་ཡི་རྒྱུ། སྒྱུ་ལུས་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། སྐྱེ་འཆི་ཉི་ཟླ་འཆར་ནུབ་འདྲ། སྐྱིད་སྡུག་རེ་མོས་ཀུན་ལ་ཁྱབ། འཆི་མེད་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ངེས་མེད་སྣང་བ་དགྲ་གཉེན་ཡུལ། ཟས་ནོར་གཉེན་ལ་རྟག་པར་འཛིན། དབང་མེད་འབྲལ་བར་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། འཆི་ལྟས་ལུས་ལ་ཚང་དུས་སུ། སྒྲ་མི་སྙན་གྱིས་སེམས་ཅན་བཞིན། གློ་བུར་འཆི་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། འཆི་བར་ཤེས་ཀྱང་ཐར་ས་མེད། ལས་ངན་དབང་གི་ངན་སོང་འགྲོ། མཐོ་རིས་ཐོབ་འདོད་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། འཆི་རྐྱེན་མ་ངེས་སྣ་ཚོགས་ནད་ཀྱིས་གསོད། འཆི་ས་མ་ངེས་གནས་ལ་བདམ་ག་མེད། ནམ་འཆི་ཆ་མེད་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། ཐམས་ཅད་སྔ་འཆི་ཕྱི་འཆི་ཡིན་པ་ལ། ལེ་ལོ་བཏང་སྙོམས་ཀུན་གྱིས་བྱེད། བདེ་སྐྱིད་རྟག་ཏུ་རེ་བ་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། བསགས་པའི་ཟས་ནོར་ཤུལ་དུ་ལུས། བརྩེ་གདུང་གཉེན་དང་གཏན་བྲལ་བྱེད། གཅིག་བུར་རོགས་མེད་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། སྒྱུ་ལུས་གཟུགས་ཕུང་མི་རྟག་འཇིགརྣམ་ཤེས་དྭ་བུར་བར་དོར་འཁྱམས། སྐྱབས་མེད་མ་རིག་སེམས་ཅན་སྙིང་རེ་རྗེ། མི་རྟག་རྒྱུད་ལ་སྐྱེ་བར་བྱིན་གྱིས་རློབས། སྡུག་བསྔལ་འཁོར་བའི་རྒྱ་མཚོ་ལ། ཞེན་པ་ལོག་པར་བྱིན་གྱིས་རློབས། འཆི་བ་རྗེས་སུ་དྲན་པར་བྱིན་གྱིས་རློབས། དགོས་མེད་རྒྱུད་ལ་སྐྱེ་བར་བྱིན་གྱིས་རློབས། བྱར་མེད་བློ་ལས་འདས་པ་བྱིན་གྱིས་རློབས། ཐམས་ཅད་སྒྱུ་མར་རྟོགས་པར་བྱིན་གྱིས་རློབས། བརྒྱུད་པའི་བླ་མ་རྣམས་ལ་གསོལ་བ་འདེབས། ཅེས་སོ། །སྐྱབས་སུ་འགྲོ་བའི་རིམ་པ་རྣམས་གཞུང་ནས་འབྱུང་བ་ལྟར་རྒྱས་པར་བཤད་དོ། །ལག་ཏུ་བླང་བ་ལ། ཨཱོྃ་ཤུད་དྷོ་ཀུ་ཤུད་དྷོ་གཙང་ས་ལེ་སང་ངེ་ཡེ་སྭཧཱ། ཞེས་བརྗོད་པས། ལུས་ཕྱི་ནང་ཐམས་ཅད་སྟོང་པའི་ངང་དུ་བསྒོམ། སྟོང་པའི་ངང་ལ་བདག་གི་རིག་པའི་ངོ་བོ་ཨ་དཀར་པོ་རྒྱ་སྐར་ཤར་བ་ལྟ་བུ་ཅིག་ལམ་གྱི་བྱུང༌། ས་ལེ་འོད། ཅེས་བརྗོད་པས། ཨ་ལས་ཨཱ་ཕྲ་མོ་གྲངས་མེད་པར་འཕྲོས་ནས། ཕྱི་སྣོད་ཀྱི་འཇིག་རྟེན་ལ་ཕོག་པས། མ་དག་པའི་སྣང་བ་གནམ་རི་ས་བྲག་གི་དངོས་པོ་མ་ཡིན། ཞིང་ཁམས་རྣམ་པར་དག་པ་ལྷ་ཡི་གཞལ་ཡས་ཁང་ཡིན། ནང་བཅུད་ཐམས་ཅད་ལྷ་དང་ལྷ་མོའི་རང་བཞིན་དུ་གྱུར། སང་ཧ་ར་འདུ། ཅེས་བརྗོད་པས། ཨ་རྣམས་ཚུར་འདུས་བདག་ལ་ཕོག་པས་ལུས་ངག་ཡིད་གསུམ་གྱི་སྒྲིབ་པ་སྦྱང༌། ལུས་ཕྱི་ནང་དུང་ཕྲུག་ཕུ་བཏབ་པའམ་ཤེལ་དཀར་གྱི་བུམ་པ་ནམ་མཁའ་ལ་ཕྱར་བ་ལྟར་སྐྱ་སེང་ངེ་ཡོད་པར་བསམ། རང་ཐ་མལ་དུ་འདུག་པའི་སྤྱི་གཙུག་ཏུ་སེང་གེ་བཞི་བསྣོལ་གྱི་ཁྲི་ཉི་ཟླ་པད་མའི་གདན་གྱི་སྟེང་དུ། རང་གི་རྩ་བའི་བླ་མའི་ངོ་བོ་སྐུ་ལོངས་སྤྱོད་རྫོགས་པའི་ཆ་ལུགས་ཅན། དབུ་རྒྱན་དཔུང་རྒྱན་སྙན་ཆ་མགུལ་ཆུ་ཕྱག་གདུབ་ཞབས་གདུབ་དོ་ཤལ་སེ་མོ་དོ་ལས་སོགས་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞལ་ཕྱོགས་བཅུར་ཡོངས་སུ་གཟིགས་པ། སྐུ་ལ་མདུན་རྒྱབ་མི་མངའ་བ། གསལ་བའི་འོད་ཟེར་ཕྱོགས་བཅུར་འཕྲོ་བ། དེའི་ཞལ་མཐོང་བའམ་གསུང་ཐོས་པ་ཙམ་གྱིས། ཉོན་མོངས་པའི་སྡིག་སྒྲིབ་ཐམས་ཅད་སང་སང་འདག་པར་བསམ། དེའི་སྤྱི་གཙུག་ན་བརྒྱུད་པའི་བླ་མ་ཐམས་ཅད་གསེར་གྱི་ཉག་ཐག་ལ་གཡུ་ཡི་ཕྲེང་བ་རྒྱུས་པ་ལྟར་བཀྲ་ཤིགས་སེ་འོད་དཔུང་ངེ་ཁུངས་ཀྱི་སྟོན་པ་ཀུན་ཏུ་བཟང་པོ་མན་ཆད་ནས། རྩ་བའི་བླ་མ་ཡན་ཆད་མཐོ་བརྩེགས་སུ་བཞུགས་པར་བསྒོམ། དེའི་མདུན་གྱི་ནམ་མཁའ་ལ་ཞི་ཁྲོ་རབ་འབྱམས་ཀྱི་ལྷ་ཚོགས་ཐམས་ཅད་སྤྲིན་གཏིབས་པ་ལྟར་བསྒོམ། རྒྱབ་ཀྱི་ནམ་མཁའ་ལ་རྟེན་གསུམ་ཕོ་བྲང་དང་བཅས་པ་གངས་རི་དང་བྲག་རི་གཏམས་པ་ལྟར་བསྒོམ། གཡས་ཀྱི་ནམ་མཁའ་ལ་སངས་རྒྱས་དུས་གསུམ་གྱི་བདེ་བར་གཤེགས་པ་འགྲོ་བའི་དོན་མཛད་པའི་སྐུ་བསམ་གྱིས་མི་ཁྱབ་པ་མཚན་བརྗོད་ཀྱིས་མི་ལང་བ་ཐམས་ཅད་མཁའ་ལ་སྐར་ཚོགས་བཀྲ་བ་ལྟར་བསྒོམ། གཡོན་གྱི་ནམ་མཁའ་ལ་ལྟ་སྤྱོད་ཟུང་དུ་འབྲེལ་བའི་ས་བཅུའི་གཡུང་དྲུང་སེམས་དཔའ་ཐམས་ཅད་མེ་ཏོག་བཀྲག་རྒྱས་པའམ་སྙི་མ་འབྲུ་ལེགས་པ་ལྟར་དུ་གད་ཡ་ལེ་འཛུམ་ཤིགས་སེ་འོད་དཔུང་ངེ་འོད་དང་འོད་ཟེར་དཔག་ཏུ་མེད་པར་འཕྲོ་བར་བསྒོམ། མདུན་གྱི་ནམ་མཁའ་ལ་བཀའ་སྐྱོང་དབལ་མོ་དང་བཅས་པ་ཐམས་ཅད་ན་བུན་གཏིབས་པའི་ཚུལ་དུ་བསྒོམ། བསྐྱེད་པའི་དམ་ཚིག་སེམས་དཔའ་དེ་རྣམས་ཀྱི་ཐུགས་ཁ་ནས། སྐུ་གསུང་ཐུགས་ཡོན་ཏན་ཕྲིན་ལས་ལྔ་ཡི་འོད་ཟེར་ཡར་འཕྲོས། དབྱིངས་ན་བཞུགས་པའི་བདེ་བར་གཤེགས་པ་རྣམས་ཀྱིས་ཐུགས་དམ་ཀྱི་རྒྱུད་བསྐུལ་ནས། མི་མངོན་པའི་དབྱིངས་ནས་ཡེ་ཤེས་སེམས་དཔའ་རྣམས། མཁའ་ལ་ཆར་བབས་པ་བཞིན་མར་བྱོན་ནས་བསྐྱེད་པའི་དམ་ཚིག་སེམས་དཔའ་རྣམས་ལ་ཐིམ་པས་གཉིས་མེད་ལས་ཀྱི་སེམས་དཔར་འགྱུར་བར་བསམ། །ཡུལ་དེ་ལ་སྐྱབས་སུ་འགྲོ་སྟེ། བདག་རང་གཅིག་པུར་མ་ཡིན་ཕ་མའི་གཙོར་བྱས་ནམ་མཁས་ཁྱབ་ཚད་སེམས་ཅན་ཐམས་ཅད་ལུས་ངག་ཡིད་གསུམ་དད་པའི་སྒོ་ནས་སྐྱབས་སུ་འགྲོ་སྟེ། དེ་ཡང་ཁ་ཙམ་ཚིག་ཙམ་མ་ཡིན་པར་མ་ཕྱིར་བུ་འབྲེང་བའམ་ཁས་དམན་པོས་སྐྱབས་ཚོལ་བ་ལྟ་བུ། དུས་འདི་ནས་བཟུང་སྟེ་ཇི་སྲིད་སྙིང་པོ་བྱང་ཆུབ་ལ་མ་མཆིས་ཀྱི་བར་དུ་སྐྱབས་སུ་མཆིའོ་བསམ་ལ། །ྋན་མོ་བདག་གི་དུས་གསུམ་ཕ་མས་ཐོག་དྲངས་ནམ་མཁས་ཁྱབ་ཚད་སེམས་ཅན་ཐམས་ཅད་ཀྱིས། དུས་འདི་ནས་བཟུང་ནས་ཇི་སྲིད་སྙིང་པོ་བྱང་ཆུབ་མ་ཐོབ་ཀྱི་བར་དུ། ཐུན་མོང་སངས་རྒྱས་བོན་དང་གཤེན་རབ་གསུམ་ལ་སྐྱབས་སུ་མཆིའོ། །ཁྱད་པར་བླ་མ་ཡི་དམ་མཁའ་འགྲོ་གསུམ་ལ་སྐྱབས་སུ་མཆིའོ། ཡང་ཁྱད་ཐེག་པ་ཆེན་པོའི་གནས་ལུགས་ཀྱི་དོན་ལ་སྐྱབས་སུ་མཆིའོ། ཐུགས་རྗེས་བཟུང་དུ་གསོལ། སྐྱབས་འོག་དམ་པ་ཆུད་པར་མཛད་དུ་གསོལ། འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་དུ་གསོལ། འབྱུང་པོ་མི་དང་མི་མ་ཡིན། ལྷ་དང་ལྷ་མ་ཡིན་རྣམས་ཀྱི་བར་ཆད་ཐམས་ཅད་ཞི་བར་མཛད་དུ་གསོལ། མཆོག་ཐུན་མོང་གི་དངོས་གྲུབ་མ་ལུས་པ་སྕལ་དུ་གསོལ། ཉམས་རྟོགས་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་རློབས། དུས་རྟག་ཏུ་མི་འབྲལ་བར་ཐུགས་རྗེས་བཟུང་དུ་གསོལ་ལོ། །ཞེས་སོ། །སྐྱབས་འགྲོའི་སྡོམ་པ་ཀུན་ལ་ཡོད་མོད་ཀྱང༌། སྐྱབས་སུ་མ་སོང་བ་ལ་སྡོམ་པ་མེད། གཡུང་དྲུང་གནས་བཞིར་སྐྱབས་སུ་མ་སོང་ན། དེ་ཡི་ཡོན་ཏན་གང་ཡང་མི་ཐོབ་སྟེ། བདུད་དང་མུ་སྟེགས་སྲིན་པོའི་བསླུ་བྲིད་འབྱུང༌། གཡུང་དྲུང་གནས་བཞིར་སྐྱབས་སུ་སོང་བས་ན། བསྲུང་བ་དམ་པའི་མཆོག་ཏུ་དེ་འགྱུར་རོ། །ཞེས་སོ། །སེམས་བསྐྱེད་པ་ནི་གཞུང་ནས་འབྱུང་བ་ལྟར་རྒྱས་པར་བཤད། འདི་རུ་སེམས་བསྐྱེད་པ་ལ་གསུམ་སྟེ། ལག་ཏུ་ལེན་པ་ནི། ཁམས་གསུམ་གྱི་སེམས་ཅན་འདི་རྣམས་ཐམས་ཅད། ལན་གྲངས་མང་པོ་རུ་ཕ་དང་མ་བྱས། ཕ་མར་མ་གྱུར་བ་གཅིག་ཀྱང་མེད། ཕ་མ་དྲིན་ཅན་དུ་མ་གྱུར་པ་གང་ཡང་མེད་པས་འདི་རྣམས་འཁོར་བ་སྡུག་བསྔལ་གྱི་རྒྱ་མཚོ་འདི་ན། འདོད་པ་བདེ་བ་འདོད་ཀྱང་འབྱུང་བ་སྡུག་བསྔལ་ལས་མེད། ལས་སུ་འཁྲུལ་པ་སྤྱོད། དོན་དུ་སྡིག་ཚོགས་གཉེར་ནས། འཁོར་བའི་རྒྱ་ཚོར་བྱིངས། སྡུག་བསྔལ་གྱི་རྦ་ལ་གཡེང་ཞིང༌། དར་ཅིག་ཀྱང་བདེ་བའི་སྐབས་མེད་པ་འདི་རྣམས་ཨ་ཙ་མ་ཨ་ཙ་མ་སྙིང་རེ་རྗེ། བདག་ཀྱང་གནས་ལུགས་ཐེག་པ་ཆེན་པོའི་དོན་མ་རྟོགས། འཁོར་བ་མཐའ་མེད་དུ་འཁྱམས་པས་བདག་གཞན་ཐམས་ཅད་སྙིང་རེ་རྗེ། འདི་རྣམས་སྡུག་བསྔལ་དང་བྲལ། བདེ་བ་དང་ལྡན། མྱུར་དུ་མངོན་པར་རྫོགས་པའི་སངས་རྒྱས་ཀྱི་འབྲས་བུ་ཐོབ་པར་བྱ། དེའི་དོན་དུ་བདག་གི་ལུས་ངག་ཡིད་གསུམ་དགེ་བའི་ལས་ལ་བཀོལ་བར་བྱའོ། །དོན་ཟབ་མོ་བླ་མའི་རྣལ་འབྱོར་བསྒོམ། སྡིག་བ་བཤགས། བསོད་ནམས་ཚོགས་བསོག་མཎྜལ་འབུལ། བླ་མ་ལ་གསོལ་བ་གདབ། རྫོགས་པ་ཆེན་པོའི་གནས་ལུགས་གཞི་ཐོག་ཏུ་ཉམས་སུ་བླངས་པར་བྱའོ་སྙམ་དུ་བསྒོམ། །ྋན་མོ་ཕྱོགས་བཅུ་ན་བཞུགས་པའི་དུས་གསུམ་གྱི་བདེ་བར་གཤེགས་པ་རྣམས་བདག་ལ་དགོངས་སུ་གསོལ། ཡི་དམ་གྱི་ལྷ་ཚོགས་རྣམས་བདག་ལ་དགོངས་སུ་གསོལ། ས་དང་ལམ་ལ་གནས་པའི་གཡུང་དྲུངསེམས་དཔའ་རྣམས་བདག་ལ་དགོངས་སུ་གསོལ། དཔོན་གསས་བླ་མ་རིག་འཛིན་བརྒྱུད་པ་དང་བཅས་པ་རྣམས་བདག་ལ་དགོངས་སུ་གསོལ། མཁའ་འགྲོ་བཀའ་སྐྱོང་དབལ་མོ་དང་བཅས་པ་རྣམས་བདག་ལ་དགོངས་སུ་གསོལ། སྔོན་གྱི་སངས་རྒྱས་དང་གཡུང་དྲུང་སེམས་དཔའ་རྣམས་ཀྱིས། འགྲོ་བ་སེམས་ཅན་གྱི་དོན་དུ་སྙིང་རྗེ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་བཞིན་དུ། བདག་གིས་ཀྱང་དེ་བཞིན་དུ་སེམས་ཅན་གྱི་དོན་དུ་སྙིང་རྗེ་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བྱའོ། སེམས་ཅན་མ་གྲོལ་པ་ཐམས་ཅད་གྲོལ་པར་གྱུར་ཅིགམ་སྨིན་པ་ཐམས་ཅད་སྨིན་པར་གྱུར་ཅིགསེམས་ཅན་ཐམས་ཅད་སྨིན་གྲོལ་གྱི་ལམ་ལ་བཀོད་ནས་མྱུར་དུ་མངོན་པར་རྫོགས་པའི་སངས་རྒྱས་ཀྱི་འབྲས་བུ་ཐོབ་པར་གྱུར་ཅིགཅེས་ཐེག་པ་ཆེན་པོ་གནས་ལུགས་ཀྱི་སེམས་ལན་གཅིག་ལན་གཉིས་ལན་གསུམ་གྱི་བར་དུ་བསྐྱེད་དོ། དཔེར་ན་འབྲས་ས་ལེ་ལྗང་པ་ལོ་ལེགས་ན་སོག་ཕུབ་ཞོར་ལ་འབྱུང་བ་དང་འདྲ་སྟེ། གཞན་དོན་དུ་སེམས་བསྐྱེད་ན་རང་དོན་ཞོར་ལ་བྱུང་སྟེ། སྔོན་གྱིས་སངས་རྒྱས་དང་གཡུང་དྲུང་སེམས་དཔའ་རྣམས་ཀྱིས་ཀྱང༌། བྱང་ཆུབ་སེམས་རིན་པོ་ཆེ་བསྐྱེད་པ་ལ་བརྟེན་ནས་ཡོངས་སུ་མྱ་ངན་ལ་འདས་པའོ། །སྡིག་པ་བཤགས་པ་ནི། སྔར་སྤྱད་པའི་སྡིག་པ་རྣམས་དྲན་ཞིང་འགྱོད་པ་དྲག་པོ་སྐྱེས་ཏེ། བཤགས་ན་མྱུར་དུ་འབྱོང་སྟེ། དཔེར་ན་དཔྱིད་དབུལ་པོས་ཕྱུག་པོ་ལ་བུན་བླངས་པ་དང་འདྲ་སྟེ། སྟོན་དྲིན་པར་བྱས་ནས་བདའ་བཀྲོལ་འཇལ་བས་ཁྱེར་བ་དང་འདྲ་སྟེ། འབྱང་གསུང༌། སྐྱབས་གནས་འདི་རྣམས་ཀྱི་དྲུང་དུ་སྔར་བྱས་པ་ཀུན་དྲན་པར་བྱས་ལ། འགྱོད་སེམས་དྲག་པོས་བཤགས་སྟེ། །ཨཱོྃ་དམིགས་མེད་བོན་གྱི་སྐུ། འོད་དཀར་རྫོགས་པའི་ལྷ། སྤྱིར་ཡང་སྤྲུལ་པའི་གཤེན། སྐུ་གསུམ་གྱི་ལྷ་གསུམ་ལ་སྐྱབས་སུ་མཆིའོ། བདག་དང་མཐའ་ཡས་སེམས་ཅན་གྱི། ཐོག་མ་མེད་ནས་ད་ལྟའི་བར། མཚམས་མེད་ལྔ་དང་ཉེ་བ་ལྔ༌། ལྕི་བ་བཞི་དང་ལོག་པ་བརྒྱད། འཁྲུལ་པ་དགུ་དང་མི་དགེ་བཅུ། སྡིག་པའི་ལས་རྣམས་མ་ལུས་ཀུན། བདག་གི་བགྱིད་དང་གཞན་ལ་བཅོལ། རྗེས་སུ་ཡི་རང་ཅི་བགྱིས་བཤགས། བྱང་དག་ཚངས་པའི་དངོས་གྲུབ་སྕོལ། ཨ་པར་ཨཱོྃ་ཡེ་པར་ཨ། ཡི་གེ་མི་ཏ་རྣྲི་པྲི་ཏྲི་ཏྲི་དུ་རུ་དུ་རུ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ་སྨར་སྭཱཧཱ། དུ་ཡཾ་ཏྲི་རཾ་པྲི་མཾ་རྣྲི་ཁཾ་ཐ་བྲུཾ་ཨ་ཨ་ཤག་ས་ལེ་སང་ངེ་ཡེ་སྭཱཧཱ། །དུག་ཤུལ་སྨན་གྱིས་སྦྱང་པ་བཞིན་དུ་སྡིག་པ་བཤགས་པས་བྱང་བར་གྱུར་ཅིགཅེས་སོ། །བསོད་ནམས་ཚོགས་བསོག་མཎྜལ་ཁྲིད། ཉོན་མོངས་ཤེས་སྒྲིབ་སྦྱང་བ་དང༌། རྒྱུ་དང་འབྲས་བུའི་ཚོགས་རྫོགས་འགྱུར། སྟོང་གསུམ་གང་བའི་གཏེར་མཆོད་པས། དོན་ལྡན་མཎྜལ་དབུལ་བ་ན། བསོད་ནམས་བརྒྱ་ཡིས་ཆར་ཡང་མི་ཉེ་སྟོང་འགྱུར་རོ། ཞེས་གསུངས་སྟེ། མཎྜལ་གྱི་རྒྱུ་ནི་རབ་གསེར་དངུལ། འབྲིང་ཟངས་ལྕགས། ཐ་མ་རྡོ་ཤིང་ས་ཡི་སྟེགས་བུའམ། ཆུ་གཙང་སྤོས་ཀྱི་ཆག་ཆག་གདབ། རབ་ཁྲུ་སྐོར། འབྲིང་མཐོ་སྐོར། ཐ་མ་ཁྱུད་སྐོར། གསེར་དངུལ་ཟངས་ལྕགས་ལས་སོགས་གང་རྙེད་ཡིན། མཎྜལ་བཅའ་གཞི་ལུང་དང་མཐུན་པར་བྱས་ལ། ཕྱི་བའི་ཚིག་བཤད་འདི་ལྟར་བརྗོད། །བོན་ཉིད་ཡེ་ནས་རྣམ་པར་དག་པ་བཞིན། སེམས་ཉིད་དེ་བཞིན་རྣམ་པར་དག་པ་སྟེ། བདག་གཞན་འགྲོ་དྲུག་སེམས་ཅན་ཐམས་ཅད་ཀྱི། ལུས་ངག་ཡིད་གསུམ་སྡིག་སྒྲིབ་བསལ་བའི་ཕྱིར། གསལ་བའི་རྒྱན་དང་མཎྜལ་ཡོངས་སུ་ཕྱི་བར་བྱ། ངག་ཏུ། ཨཱོྃ་ཤུད་དྷོ་གུ་ཤུད་དྷོ་གཙང་ས་ལེ་སང་ངེ་ཡེ་སྭཱཧཱ། །ཞེས་བརྗོད་པས། སྐྱབས་གནས་དེ་རྣམས་ཀྱི་ཐུགས་ཀ་ནས་ཡེ་ཤེས་བདུད་རྩིའི་ཆུ་རྒྱུན་བབས་ནས། ཕྱི་སྣོད་ནང་བཅུད་བདག་གཞན་འགྲོ་དྲུག་སེམས་ཅན་ཐམས་ཅད་ཀྱི། བག་ཆགས་སྡིག་སྒྲིབ་སྦྱང་ནས་ལྷ་དང་ལྷ་མོའི་རང་བཞིན་དུ་གྱུར་བ་བསམ་ལ། སྟོང་པའི་ངང་ལས་ཨ་གསེར་མདོག་འོད་དུ་ཞུ་བ་ལས། རང་ཉིད་གཤེན་འདོད་པ་དགུ་འགྱུར་སྐུ་མདོག་གསེར་བཙོ་མའི་མདོག་འདྲ་བ། སྐུ་ལ་རིན་པོ་ཆེ་དང་ཤིང་ཐོག་གིས་བརྒྱན་པ། ཕྱག་ན་བསམ་འཕེལ་གྱི་ནོར་བུ་བསྣམས་པ་སྟོང་གསུམ་ལ་དབང་བསྒྱུར་བ། དེའི་ཐུགས་ཀ་ནས་འོད་ལྔའི་སྙིང་པོ་ཨ་ཡཾ་རཾ་མཾ་ཁཾ་བྲུཾ་རཏྣ་མང༌། ཞེས་བརྗོད་པས། ཨ་ལས་ནམ་མཁའ་སྟོང་གསལ། ཡཾ་ལས་རླུང་རྡོ་རྗེ་རྒྱ་གྲམ་འདེགས་པའི་ཤུགས་དང་ལྡན་པ། རཾ་ལས་མེ་དམར་པོ་གྲུ་གསུམ་ཚ་བའི་དབལ་དང་ལྡན་པ། མཾ་ལས་ཆུ་དཀར་ཟླུམ་པོ་གསོ་བའི་རྒྱུན་དང་ལྡན་པ། ཁཾ་ལས་དབང་ཆེན་གསེར་གྱི་ས་གཞི་གྲུ་བཞི་དགོས་འདོད་ཀྱི་ཡོན་ཏན་འབྱུང་བ། བྲུཾ་ལས་སྟོང་གསུམ་གསེར་གྱི་མཎྜལ་ཟླུམ་ཞིང་འཁྱིལ་བ། རང་ལས་དབུས་ཀྱི་རི་རབ་རི་ཡི་རྒྱལ་པོ། རཏྣ་མཾ་ལས་གསེར་གྱི་རི་བདུན། བར་བ་ན་རོལ་མཚོ་བདུན་ཁོར་ཡུག་ཏུ་བསྐོར་བ། ཁཾ་ལས་ཤར་ལུས་འཕགས་པ་ཟླ་གམ་དུང་ལས་གྲུབ་པ་བུམ་པ་བཟང་པོས་བརྒྱན་པ། ཡཾ་ལས་བྱང་སྒྲ་མི་སྙན་གྲུ་བཞི་གཡུ་ལས་གྲུབ་པ་དཔག་བསམ་ཤིང་གིས་བརྒྱན་པ། རཾ་ལས་ནུབ་བན་གླང་སྤྱོད་ཟངས་ལས་གྲུབ་པ་ཟླུམ་པོ་འདོད་འཇོ་བ་ཡིས་བརྒྱན་པ། མཾ་ལས་ལྷོ་འཛམ་བུ་གླིང་སོག་ཁ་མཐིང་ལས་གྲུབ་པ་ཡིད་བཞིན་ནོར་བུས་བརྒྱན་པ། ཁཾ་ཁཾ་ལུས་འཕགས་པོའི་གཡས་གཡོན་དུ་རྐོ་རིང་དང་རྐོ་ཐུང༌། ཡཾ་ཡཾ་སྒྲ་མི་སྙན་གྱི་གཡས་གཡོན་དུ་གྱག་ཏི་དང་གྱོག་ཏི། རཾ་རཾ་ནུབ་བ་གླང་སྤྱོད་ཀྱི་གཡས་གཡོན་དུ་མར་ཞི་དང་ཏིང་ཞི། མཾ་མཾ་ལྷོ་འཛམ་བུ་གླིང་གི་གཡས་གཡོན་དུ་ཁ་སློན་དང་ནི་སྤྲེ་རྒྱུའོ། གླིང་བཞི་གླིང་ཕྲན་བརྒྱད། ཨ་མ་ཏྲང་ཨཱོ། ཤར་དུ་གསེར་གྱི་ཉི་མ། ནུབ་ཏུ་དུང་གི་ཟླ་བ། བྱང་དུ་བཀྲ་ཤིས་རྫས་བརྒྱད། ལྷོ་རུ་རིན་ཆེན་ནོར་བདུན། གཞན་ཡང་མཆོད་པའི་ལྷ་མོ་བླ་བྲེ་འཕན་གདུགས་ཕྱེ་མ་འཕུར་མ་རིན་ཆེན་སྨན་སྤོས་དང༌། དར་ཟབ་མུ་ཏིག་གི་ཕྲེང་བ་ནོར་བུ་དང༌། འབྲུ་ཡིས་ཕུང་པོ་རིན་པོ་ཆེའི་བང་མཛོད། བདག་གི་ལུས་དང་ལོངས་སྤྱོད། དུས་གསུམ་གྱི་དགེ་བའི་རྩ་བ། བདག་གི་ཡོངས་སུ་བཟུང་བ། མ་བཟུང་བ་ལྷ་མིའི་ལོངས་སྤྱོད། འཛམ་བུ་གླིང་བྱེ་བ་ཕྲག་བརྒྱ། གཞན་ཡང་བདེ་འགྲོ་རྣམ་པ་གསུམ་དང༌། རང་རང་གི་ལོངས་སྤྱོད་དང་བཅས་པ་ཡོད་དེ། བསོད་ནམས་ཚོགས་བསོག་ངན་འགྲོ་རྣམ་པ་གསུམ་དང༌། རང་རང་གི་སྡུག་བསྔལ་དང་བཅས་པ་ཡོད་ཀྱང་བདེ་བ་ཆེན་པོའི་ངང་དུ་འབུལ་བར་བསམ་ལ། །ཨཱོྃ་སྟོང་གསུམ་རིན་ཆེན་གསེར་གྱི་མཎྜལ་ལ། རི་རབ་རི་བདུན་རོལ་མཚོ་ཉི་ཟླ་དང༌། གླིང་བཞི་གླིང་ཕྲན་ལྕགས་རི་མུ་ཁྱུད་ལྡན། རིན་ཆེན་ནོར་བདུན་བཀྲ་ཤིས་རྫས་བརྒྱད་དང༌། གཟུགས་སྒྲ་དྲི་རོ་རེག་རྒྱན་བོན་དང་གཏེར། བདག་གིས་ལུས་དང་ལོངས་སྤྱོད་རྒྱན་རྣམས་དང༌། མཚོད་སྤྲིན་སྟོང་གསུམ་གསེར་གྱི་མཎྜལ་འབུལ། མ་ནི་སྐྱེ་བ་མེད་པའི་མ། གདལ་ནི་གདལ་བ་ཆེན་པོའི་གདལ། སྐྱེ་མེད་གདལ་བའི་མཆོད་པ་བཞེས། མཆོད་པའི་བྱེ་བྲག་བསམ་མི་ཁྱབ། བླ་མ་ཡི་དམ་མཁའ་འགྲོའི་ཚོགས་ལ་མཆོད་པ་འབུལ། ཐུགས་རྗེ་བྱིན་གྱིས་རློབས་ལ་བཞེས་སུ་གསོལ། ཨ་ཨཱོྃ་རཏྣ་ན་མཎྜལ་ལ་བྲུཾ། །ཅེས་འབུལ་ལོ། གསོལ་བ་འདེབས་པ་ནི། མཆོག་ཐུན་མོང་གི་དངོས་གྲུབ་ཐམས་ཅད་བླ་མ་ལས་བྱུང་སྟེ། དེ་ཡང་གསོལ་བ་མ་བཏབ་ན་བྱིན་རླབས་མི་འབྱུང་བས། དེ་ཕྱིར་གསོལ་བ་འདེབས་དགོས་ཏེ། སྟག་གཟིག་ཟ་རང་དོས་འཛུགས་ཀྱི་བླ་མ་གསོལ་བ་ཐུན་མོང་མ་ཡིན་པར་སྙིང་དང་རུས་པའི་གཏིང་ནས་བཏོན་པ་ལྟ་བུ་ཅིག་བཏབ་ན། བསྐལ་པའི་སྡིག་སྒྲིབ་དག་ཅིང༌། མཆོག་ཐུན་མོང་གི་དངོས་གྲུབ་འབྱུང༌། ཉམས་རྟོགས་ཁྱད་པར་ཅན་རྒྱུད་ལ་སྐྱེ། སྲིད་པ་ཧྲུལ་པོར་འགྲོ། བོན་ཉིད་མ་དང་མཇལ་གསུངས་ཏེ། དེ་ཡང་བདག་རང་གཅིག་བུར་མ་ཡིན་ཏེ། དུས་གསུམ་ཕ་མས་ཐོག་དྲངས་ནམ་མཁས་ཁྱབ་ཚད་ཀྱི་སེམས་ཅན་ཐམས་ཅད་ཀྱིས། ལུས་གུས་པའི་སྒོ་ནས་ཕྱག་དང་སྐོར་བ་བྱེད། ངག་མོས་པའི་སྒོ་ནས་མཚན་ནས་བརྗོད་ཅིང་གསོལ་བ་འདེབས། ཡིད་གདུང་བའི་སྒོ་ནས་གསོལ་བ་དང་གདུང་བ་རྒྱུན་མི་བཅད། མིག་གི་མཆི་མ་གཡོ་ནུས་པའམ། ལུས་ཀྱི་བ་སྤུ་ལྡང་ནུས་པའམ། སྐྱི་ཤ་ཚ་ཟིང་ཟིང་པའི་སྒོ་ནས། སངས་རྒྱས་ཀྱི་ཆེ་བའི་ཡོན་ཏན་དང༌། འཁོར་བའི་སེམས་ཅན་དང་ངན་སོང་གི་ཉེས་དམིགས། རང་གི་བདེ་སྡུག་གི་སྣང་བ་ཐམས་ཅད་དུས་འདི་ཉིད་དུ་དྲན་པའི་སྒོ་ནས། ཤེས་པ་སྨིན་མཚམས་སུ་བསྡུ། རིག་པ་བླ་མ་ལ་གཏད་གསོལ་བ་ཕུར་ཚུགས་སུ་འདེབས་ཏེ་འདི་སྐད་དོ། །ཨེ་མ་ཧོ། བདག་དང་མཐའ་ཡས་སེམས་ཅན་ཐམས་ཅད་ཀྱིས། ལུས་ངག་ཡིད་གསུམ་མོས་གུས་གདུང་བ་ཡིས། མི་དམིགས་སྐུ་གསུམ་སངས་རྒྱས་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། ལྷ་ཀླུ་མི་ཡི་གཤེན་གསུམ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། །སློབ་དཔོན་བླ་མ་རྣམ་བཞི་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། སྨད་ཀྱི་མཁས་པ་མི་བཞི་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། སྙ་ཆེན་ལི་ཤུ་སྟག་རིང་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། མཁས་པ་གྲུབ་ཆེན་ཉི་ཤུ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། མ་སྲིང་ཡེ་ཤེས་མཁའ་འགྲོ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། གཏེར་བདག་བྱ་ར་མ་གསུམ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་ལྷ་རྗེ་བཞོད་སྟོན་དངོས་གྲུབ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་རྒྱ་སྟོན་ཇོ་སྡེ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་ཞིག་པོ་སྣང་སེང་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་སྐྱོ་སྟོན་སྔགས་དཔལ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་གཡོ་སྟོན་ལྷུན་དཔལ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་སེང་གེ་འབྲུག་སྒྲ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་བོན་ཞིག་བློ་བདེ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་རྟོགས་ལྡན་གཡུང་རིན་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་མཁས་བཙུན་ཤེས་གྲུབ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་ཡོན་ཏན་སེང་གེ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། རང་གྲོལ་བླ་མ་རྒྱལ་མཚན་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། བླ་མ་ཡེ་ཤེས་རྒྱལ་མཚན་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། རྣམ་སྤྲུལ་གྲུབ་ཐོབ་ཕོ་མོ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། རྫོགས་ཆེན་རྒྱུད་པའི་བླ་མ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། དྲིན་ཅན་རྩ་བའི་བླ་མ་ལ་གསོལ་བ་འདེབས། སྣང་བ་སྒྱུ་མ་རྨི་ལམ་གཞའ་ཚོན་འདྲ། དོན་དུ་བྱང་ཆུབ་སེམས་ལ་སྐྱེ་འཆི་མེད། འགྱུ་བྱེད་རང་དག་དྲི་མེད་རྗེན་པར་རྟོགས། ཐ་མར་བྱར་མེད་ཆེན་པོར་བྱིན་གྱིས་རློབས། རྣལ་འབྱོར་ལུས་ལ་བདེ་བར་བྱིན་གྱིས་རློབས། རྣལ་འབྱོར་ངག་ལ་ནུས་པ་འབར་བར་བྱིན་གྱིས་རློབས། རྣལ་འབྱོར་སེམས་ལ་རྟོགས་པ་འབར་བར་བྱིན་གྱིས་རློབས། ཨཱོྃ་ཤུད་དྷོ་ཀུ་ཤུད་དྷོ་གཙང་ས་ལེ་སང་ངེ་ཡེ་སྭཱ་ཧཱ། །ཞེས་སོ། །ཞེས་སྐྱབས་གནས་དེ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་ཆུ་བོ་དྲི་མ་མེད་པ་བབས་ནས། བདག་གི་སྤྱི་གཙུག་ནས་མར་ཐིམ་པས། བདག་གི་ལས་དང་བག་ཆགས་སྡིག་སྒྲིབ་ཐམས་ཅད་སངས་ཀྱིས་དག་ནས་དུང་ཁྲུ་ཕུ་བཏབ་པའམ། དར་དཀར་ཆུ་ལ་འབྱོང་པ་ལྟ་བུའམ། ཤེལ་དཀར་གྱི་བུམ་པ་ནམ་མཁའ་ལ་ཕྱར་བ་ལྟར་བསམ་ལ། དེ་ནས་དབང་བཞི་བྱིན་རླབས་ཞུ་བ་ནི། བླ་མ་རིན་པོ་ཆེ་བདག་གི་ལུས་ལ་སྐུ་ཡི་དབང་མཆོག་དམ་པ་བསྐུར་དུ་གསོལ། ཞེས་བརྗོད་པས། བླ་མའི་དཔྲལ་བ་ནས་ཡི་གེ་ཨ་དཀར་པོ་ཞིག་བྱུང་ནས་བདག་གི་དཔྲལ་བར་ཐིམ། ལུས་ཀྱི་སྡིག་སྒྲིབ་དག་ནས་བླ་མའི་སྐུ་ཡི་དབང་དང་དངོས་གྲུབ་ཐོབ་པར་བསམ། བླ་མ་རིན་པོ་ཆེ་བདག་གི་ངག་ལ་གསུང་གི་དབང་མཆོག་དམ་པར་བསྐུར་དུ་གསོལ། བླ་མའི་ལྗགས་སྟེང་ནས་ཡི་གེ་ཨཱོ་དམར་པོ་ཞིག་བྱུང་ནས། བདག་གི་ལྕེ་སྟེང་དུ་ཐིམ། ངག་གི་སྡིག་སྒྲིབ་བྱང་ནས་བླ་མའི་གསུང་གིས་དབང་དང་དངོས་གྲུབ་ཐོབ་པར་བསམ། བླ་མ་རིན་པོ་ཆེ་བདག་གི་སེམས་ལ་ཐུགས་ཀྱི་དབང་མཆོག་དམ་པ་བསྐུར་དུ་གསོལ། བླ་མའི་ཐུགས་ཀ་ནས་ཡི་གེ་ཧཱུྃ་མཐིང་ཁ་གཅིག་བྱུང་ནས། བདག་གི་སྙིང་ཁར་ཐིམ། ཡིད་ཀྱི་སྡིག་སྒྲིབ་བྱང་ནས། བླ་མའི་ཐུགས་ཀྱི་དབང་དང་བྱིན་རླབ་ཐོབ་པར་བསམ། བླ་མ་རིན་པོ་ཆེ་བདག་ལ་ཁྱད་པར་གྱི་དབང་མཆོག་དམ་པ་བསྐུར་དུ་གསོལ། ཅེས་བརྗོད་པས། སྐྱབས་གནས་དེ་རྣམས་འོད་དུ་ཞུ་ནས་རྒྱུད་པའི་བླ་མ་རྣམས་ལ་ཐིམ། རྒྱུད་པའི་བླ་མ་འོད་དུ་ཞུ་ནས་རང་གི་རྩ་བའི་བླ་མ་ལ་ཐིམ། རྩ་བའི་བླ་མ་འོད་དུ་ཞུ་ནས་བདག་གི་སྤྱི་བོ་ཚངས་པའི་བུ་གར་ཐིམ། ཉོན་མོངས་དང་ཤེས་སྒྲིབ་དགལུས་ཐམས་ཅད་ཅིར་སྣང་འོད་ཀྱི་རང་བཞིན་དུ་གྱུར། བླ་མའི་ཐུགས་རྒྱུད་དམ་པ་དང་བདག་གི་སེམས་རྒྱུད་བཟང་པོ་གཉིས། དབྱེ་ཡིས་མི་ཕྱེད་པའི་ངང་ནས། སྔར་འདས་རྟོག་པའི་རྗེས་མི་གཅོད། མ་འོངས་པའི་སྔུན་མི་བསུ། ད་ལྟའི་ཤེས་པ་ལ་རྩིས་གདབ་མེད་པར། འདས་མ་འོངས་ད་ལྟ་གསུམ་གྱི་རྟོག་པ་དང་བྲལ་བ་ནམ་མཁའ་སྤྲིན་དང་བྲལ་བའམ། རྒྱ་མཚོ་རླུང་གིས་མ་བསྐྱོད་པ་ལྟ་བུའི་ངང་ལ་བཞག་གོ། །ཅེས་པ་འདི་ནི་རྫོགས་པ་ཆེན་པོའི་གནས་ལུག་གཞི་ཐོག་ཏུ་ཉམས་སུ་བླང་པའོ། །དེ་ལྟ་བུའི་དོན་ནི། བསྐལ་སྟོང་སངས་རྒྱས་ཀྱི་དགོངས་པ། བསྒྲུབ་བྱ་ཐམས་ཅད་ཀྱི་སྙིང་པོ། བླ་མ་དམ་པའི་ཐུགས་ཀྱི་མན་ངགསངས་རྒྱས་ཉེ་ལམ་དུ་བསྒྲུབ་པའི་ལག་ལེན་ཨིཐཾ། ཨེ་མ་ཧོ། ཀུན་གཞི་ཁྱབ་གདལ་ཆེན་པོའི་ཀློང་ཡོངས་ན། བོན་སྐུ་ཀུན་ཏུ་བཟང་པོ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། འོག་མིན་འདའ་བ་མེད་པའི་ཞིང་ཁམས་ན། རྫོགས་སྐུ་གཤེན་ལྷ་འོད་དཀར་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། བར་ལྷ་འོད་གསལ་རྫོགས་པའི་ཞིང་ཁམས་ན། རྫོགས་སྐུ་བདེར་གཤེགས་རིགས་ལྔ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། བར་ལྷ་འོད་གསལ་སྤྲུལ་པའི་ཞིང་ཁམས་ན། སྤྲུལ་སྐུ་ཚད་མེད་འོད་ལྡན་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། འཛམ་གླིང་གཡུ་ལུང་ཤེལ་གྱི་བྲག་ཕུག་ཏུ། སྤྲུལ་སྐུ་འཆི་མེད་གཙུག་ཕུད་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། འོག་མིན་མཚལ་རི་ལྷ་ཡི་མདུན་ས་རུ། ལྷ་གཤེན་ཡོངས་སུ་དག་པ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་རློབས། ལྷ་རི་གྱང་མ་གྱང་ཐོའི་སྒྲུབ་གནས་སུ། རྒྱལ་གཤེན་མི་ལུས་བསམ་ལེགས་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། གཡུ་ཡི་ཆུ་མིག་བརྒྱ་བཅུའི་སྒྲུབ་གནས་སུ། ཀླུ་སྒྲུབ་ཡེ་ཤེས་སྙིང་པོ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། རྟག་གཟིགས་འོལ་མོ་གླིང་ཆེན་གྱི་སྒྲུབ་གནས་སུ། སློབ་དཔོན་འོད་ཟེར་དཔག་མེད་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང་། རང་རིག་རང་ལ་འཆར་བར་བྱིན་གྱིས་རློབས། གཡུང་དྲུང་དགུ་རྩེགས་རི་ཡི་སྒྲུབ་གནས་སུ། སློབ་དཔོན་མུན་པ་ཀུན་སེལ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང་། རང་རིག་རང་ལ་འཆར་བར་བྱིན་གྱིས་རློབས། བྲག་དམར་རིན་ཆེན་སྤུངས་པའི་སྒྲུབ་གནས་སུ། འཕྲུལ་གཤེན་སྣང་བ་འོད་ལྡན་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། ཞང་ཞུང་བྱེ་མ་ལ་མི་འགྱུར་ཚལ་གྱིས་སྒྲུབ་གནས་སུ། གཤེན་རབ་གསང་བ་འདུས་པ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། ཡར་ལུང་ར་གོང་གསང་བའི་སྒྲུབ་གནས་སུ། ཞང་ཞུང་སྟོང་རྒྱུང་མཐུ་ཆེན་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། ཁྱུང་ལུང་དངུལ་མཁར་བོན་གྱི་སྒྲུབ་གནས་སུ། སེ་བོན་ཤ་རི་དབུ་ཆེན་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། མང་མཁར་ལྕགས་འཕྲང་གསང་བའི་སྒྲུབ་གནས་སུ། མེ་ཉག་ལྕེ་ཚ་མཁར་བུ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སུམ་པ་གླང་གི་གྱིམ་ཤོད་ཀྱི་སྒྲུབ་གནས་སུ། ལྡེ་བོན་གྱིམ་ཚ་རྨ་ཆུང་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། ཤེལ་གྱི་བྲག་དཀར་རྩེ་རྫོང་གི་སྒྲུབ་གནས་སུ། སྙ་ཆེན་ལི་ཤུ་སྟག་རིང་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྟག་གཟིག་རྒྱ་གར་ཞང་བོད་ཀྱི་སྒྲུབ་གནས་སུ། མཁས་པ་གྲུབ་ཆེན་ཉི་ཤུ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། བསམ་ཡས་ཧས་པོ་རི་ཡི་སྒྲུབ་གནས་སུ། མཁའ་འགྲོ་ཅོ་བཟའ་བོན་མོ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། མཁའ་སྤྱོད་ཉམས་དགའ་གསང་བའི་དུར་ཁྲོད་དུ། གཏེར་བདག་བྱ་ར་མ་གསུམ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྨན་ལུང་བྱེ་ཐང་གསང་བའི་སྒྲུབ་གནས་སུ། བླ་མ་གཞོད་སྟོན་དངོས་གྲུབ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། དབུས་རུ་ལྷས་དམར་གསང་བའི་སྒྲུབ་གནས་སུ། བླ་མ་རྒྱ་སྟོན་ཇོ་སྡེ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྙི་མོ་དཔལ་ཕུག་གསང་བའི་སྒྲུབ་གནས་སུ། བླ་མ་ཞིག་པོ་སྣང་སེང་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། ཉང་སྟོད་གཉན་གྱི་བྱ་ཞུའི་སྒྲུབ་གནས་སུ། བླ་མ་སྐྱོ་སྟོན་སྔགས་དཔལ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྟག་མོ་དགེ་རོང་གསང་བའི་སྒྲུབ་གནས་སུ། བླ་མ་གཡོ་སྟོན་ལྷུན་དཔལ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྨན་ལུང་བྲག་དཀར་གསང་བའི་སྒྲུབ་གནས་སུ། བླ་མ་སེང་གེ་འབྲུག་སྒྲ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རག་རང་ལ་འཆར་བར་བྱིན་གྱིས་རློབས། སྨན་ལུང་བླ་མའི་གདན་སའི་སྒྲུབ་གནས་སུ། བླ་མ་བོན་ཞིག་བློ་བདེ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྨན་ལུང་བྲག་རྩ་གསང་བའི་སྒྲུབ་གནས་སུ། བླ་མ་རྟོགས་ལྡན་གཡུང་རིང་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། དང་ར་གཡུ་བུན་གསང་བའི་སྒྲུབ་གནས་སུ། བླ་མ་མཁས་བཙུན་ཤེས་གྲུབ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། དང་ར་ཁྱུང་རྫོང་གསང་བའི་སྒྲུབ་གནས་སུ། བླ་མ་ཡོན་ཏན་སེང་གེ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། རྒྱལ་ཁམས་ཕྱོགས་མེད་རི་ཁྲོད་ཀྱི་སྒྲུབ་གནས་སུ། རང་གྲོལ་བླ་མ་རྒྱལ་མཚན་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྐྱི་མཁར་རི་ཞིང་དཔལ་གྱི་སྒྲུབ་གནས་སུ། འགྲོ་མགོན་བློ་གྲོས་བསྟན་རྒྱལ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། གར་བཞུགས་རི་ཁྲོད་དབེན་པའི་སྒྲུབ་གནས་སུ། དྲིན་ཅན་མཁན་སློབ་རྣམ་གཉིས་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། དཔལ་ལྡན་ལྷུན་གྲུབ་དགོན་གྱི་སྒྲུབ་གནས་སུ། མཁས་བཙུན་རིན་ཆེན་འོད་ཟེར་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། བོན་གནས་གཡུང་དྲུང་གླིང་གི་སྒྲུབ་གནས་སུ། མཁས་བཙུན་ནམ་མཁའ་འོད་ཟེར་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། མདོ་གམ་རི་ཁྲོད་དབེན་པའི་སྒྲུབ་གནས་སུ། རྟོགས་ལྡན་གྲགས་པ་སེང་གེ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། འགྲོ་འདུལ་བསྟན་པ་སྤེལ་བའི་སྒྲུབ་གནས་སུ། མཉམ་མེད་བཀྲ་ཤིས་རྒྱལ་མཚན་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། ཡང་དབེན་རིན་ཆེན་སྤུངས་པའི་སྒྲུབ་གནས་སུ། མཁས་གྲུབ་རིན་ཆེན་བཀྲ་ཤིས་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། རྒྱལ་ཁམས་ཕྱོགས་མེད་བདེ་བའི་སྒྲུབ་གནས་སུ། སྔགས་འཆང་བསོད་ནམས་ཡེ་ཤེས་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། གནས་མཆོག་བོན་རི་ཆེན་པོ་སྒྲུབ་གནས་སུ། སློབ་དཔོན་བསྟན་པ་འོད་ཟེར་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། དབེན་གནས་བྱ་དུར་གསང་བའི་སྒྲུབ་གནས་སུ། མཚན་ལྡན་ཉི་མ་འོད་ཟེར་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། བཀྲ་ཤིས་དུང་དཀར་རྫོང་གི་སྒྲུབ་གནས་སུ། འཁྲུལ་ཞིག་གཡུང་དྲུང་ཚུལ་ཁྲིམས་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྟག་རྩེ་གཡུང་དྲུང་གླིང་གི་སྒྲུབ་གནས་སུ། ལྡོང་སྒོམ་བསྟན་པ་ལྷུན་གྲུབ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། ལྷ་རི་ཉི་ཕུག་གསང་བའི་སྒྲུབ་གནས་སུ། རྣལ་འབྱོར་ནམ་མཁའ་ལྷུན་གྲུབ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། བསམ་གཏན་འཕེལ་བདེའི་དངས་དཀར་དབེན་ཁྲོད་དུ། ཡོངས་འཛིན་བསོད་ནམས་བསྟན་རྒྱལ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། ཉམས་དགའ་ཡིད་སྤྲོའི་གངས་དཀར་སྒྲུབ་གནས་སུ། འགྲན་བྲལ་ནམ་མཁའ་དབང་གྲུབ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། བདེ་ལྡན་གཡུང་དྲུང་ཁང་བཟང་སྒྲུབ་གནས་སུ། གཤེན་སྟོན་མི་འགྱུར་གཙུག་དབང་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། ཁྲི་བརྟན་ནོར་རྩེའི་དབེན་ཁྲོད་ཉམས་དགའ་རུ། འགྲན་བྲལ་ནམ་མཁའ་ཚུལ་ཁྲིམས་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྐུ་འབུམ་རིག་བྱེད་ཁང་གི་སྒྲུབ་གནས་སུ། མཁས་གྲུབ་ཤིའ་ལ་དྷཱ་ཛ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། གོང་མའི་གདན་སར་བཀྲ་ཤིས་མཐོང་གྲོལ་དུ། མཁས་མཆོག་གཡུང་དྲུང་རིན་རྒྱན་ལ་གསོལ་བ་འེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། རང་རང་གར་བཞུགས་དབེན་པའི་སྒྲུབ་གནས་སུ། རྫོགས་ཆེན་བརྒྱུད་པའི་བླ་མ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། སྤྱི་གཙུག་ཉི་ཟླ་པད་མའི་གདན་སྟེང་དུ། དྲིན་ཅན་རྩ་བའི་བླ་མ་ལ་གསོལ་བ་འདེབས། མ་རིག་འཁྲུལ་སྣང་འགྱུ་བ་དག་ནས་ཀྱང༌། རང་རིག་རང་ལ་འཆར་བར་བྱིན་གྱིས་རློབས། རང་ལུས་རྒྱལ་བའི་དཀྱིལ་འཁོར་ཞིང་ཁམས་ན། རང་རིག་ཀ་དག་བོན་སྐུ་ལ་གསོལ་བ་འདེབས། འགྱུ་བྱེད་འཁྲུལ་སྣང་རང་སར་དག་ནས་ཀྱང༌། རང་རིག་ཀ་དག་ཆེན་པོར་བྱིན་གྱིས་རློབས། རང་རིག་རང་ལ་འཆར་བར་བྱིན་གྱིས་རློབས། སྒྲུབ་གཤེན་བདག་གི་དབུ་ལ་རྩ་བའི་བླ་མས་བརྒྱན། རྫོགས་ཆེན་གྱི་དོན་སྟོན་སི་ལི་ལི། གཞི་མ་བཅོས་ཀ་དག་ཀློང་ཡངས་སུ། རྩལ་འགག་མེད་ལྷུན་གྲུབ་ལྷ་བྲོ་རྩེ། སེམས་གཉིས་མེད་གླུ་གར་སྟབས་བསྒྱུར་ཞིང༌། དོན་སྤྲོས་བྲལ་ངང་དུ་མཆོད་པ་འབུལ། རྐྱེན་ངན་པའི་བར་ཆད་ཟློག་ཏུ་གསོལ། དོན་གནས་ལུགས་རྟོགས་པར་བྱིན་གྱིས་རློབས། ཡེངས་མེད་ཀྱི་དགོངས་པ་ཁྲི་ལི་ལི། བྱིན་རླབས་ཀྱི་ན་བུན་ཐིམས་སེ་ཐིམ། ཉམས་དང་རྟོགས་པ་འུ་རུ་རུ། རྩ་བའི་བླ་མའི་དབུ་ལ་བརྒྱུད་པའི་བླ་མས་བརྒྱན། རྫོགས་ཆེན་གྱི་དོན་སྟོན་སི་ལི་ལི། གཞི་མ་བཅོས་ཀ་དག་ཀློང་ཡངས་སུ། རྩལ་འགག་མེད་ལྷུན་གྲུབ་ལྷ་བྲོ་རྩེ། སེམས་གཉིས་མེད་གླུ་གར་སྟབས་བསྒྱུར་ཞིང༌། དོན་སྤྲོས་བྲལ་ངང་དུ་མཆོད་པ་འབུལ། རྐྱེན་ངན་པའི་བར་ཆད་ཟློག་དུ་གསོལ། དོན་གནས་ལུགས་རྟོགས་པར་བྱིན་གྱིས་རློབས། །ཡེངས་མེད་ཀྱི་དགོངས་པ་ཁྲི་ལི་ལི། བྱིན་རླབས་ཀྱི་ན་བུན་ཐིབས་སེ་ཐིམ། །ཉམས་དང་རྟོགས་པ་འུ་རུ་རུ། བརྒྱུད་པའི་བླ་མའི་དབུ་ལ་སྙ་ཆེན་ཡབ་ཡུམ་གྱིས་བརྒྱན། །རྫོགས་ཆེན་གྱི་དོན་སྟོན་སི་ལི་ལི། གཞི་མ་བཅོས་ཀ་དག་ཀློང་ཡངས་སུ། རྩལ་འགག་མེད་ལྷུན་གྲུབ་ལྷ་བྲོ་རྩེ། སེམས་གཉིས་མེད་གླུ་གར་སྟབས་བསྒྱུར་ཞིང༌། །དོན་སྤྲོས་བྲལ་ངང་དུ་མཆོད་པ་འབུལ། རྐྱེན་ངན་པའི་བར་ཆོད་ཟློག་ཏུ་གསོལ། །དོན་གནས་ལུགས་རྟོགས་པར་བྱིན་གྱིས་རློབས། །ཡེངས་མེད་ཀྱི་དགོངས་པ་ཁྲི་ལི་ལི། །བྱིན་རླབས་ཀྱི་ན་བུན་ཐིབས་སེ་ཐིམ། །ཉམས་དང་རྟོགས་པ་འུ་རུ་རུ། །སྙ་ཆེན་ཡབ་ཡུམ་གྱི་དབུ་ལ་ཀུན་བཟང་ཡབ་ཡུམ་གྱིས་བརྒྱན། རྫོགས་ཆེན་གྱི་དོན་སྟོན་སི་ལི་ལི། གཞི་མ་བཅོས་ཀ་དག་ཀློང་ཡངས་སུ། རྩལ་འགག་མེད་ལྷུན་གྲུབ་ལྷ་བྲོ་རྩེ། སེམས་གཉིས་མེད་གླུ་གར་སྟབས་བསྒྱུར་ཞིང༌། དོན་སྤྲོས་བྲལ་ངང་དུ་མཆོད་པ་འབུལ། རྐྱེན་ངན་པའི་བར་ཆད་ཟློག་ཏུ་གསོལ། དོན་གནས་ལུགས་རྟོགས་པར་བྱིན་གྱིས་རློབས། ཡེངས་མེད་ཀྱི་དགོངས་པ་ཁྲི་ལི་ལི། བྱིན་རླབས་ཀྱི་ན་བུན་ཐིབས་སེ་ཐིམ། ཉམས་དང་རྟོགས་པ་འུ་རུ་རུ། ཀུན་བཟང་ཡབ་ཡུམ་གྱི་དབུ་ལ་རིགས་ལྔའི་སངས་རྒྱས་ཀྱིས་བརྒྱན། རྫོགས་ཆེན་གྱི་དོན་སྟོན་སི་ལི་ལི། གཞི་མ་བཅོས་ཀ་དག་ཀློང་ཡངས་སུ། རྩལ་འགག་མེད་ལྷུན་གྲུབ་ལྷ་བྲོ་རྩེ། སེམས་གཉིས་མེད་གླུ་གར་སྟབས་བསྒྱུར་ཞིང༌། དོན་སྤྲོས་བྲལ་ངང་དུ་མཆོད་པ་འབུལ། རྐྱེན་ངན་པའི་བར་ཆད་ཟློག་ཏུ་གསོལ། དོན་གནས་ལུགས་རྟོགས་པར་བྱིན་གྱིས་རློབས། ཡེངས་མེད་ཀྱི་དགོས་པ་ཁྲི་ལི་ལི། བྱིན་རླབས་ཀྱི་ན་བུན་ཐིབས་སེ་ཐིབ། ཉམས་དང་རྟོགས་པ་འུ་རུ་རུ། འཁོར་བ་དོང་སྤྲུགས་ཡེ་སངས་རྒྱས་པར་ཤོགཅེས་གསོལ་བ་བཏབ་པས་སྐྱབས་གནས་རྣམས་འོད་དུ་ཞུ་ནས། བརྒྱུད་པའི་བླ་མ་ཐིམ། བརྒྱུད་པའི་བླ་མ་རྣམས་འོད་དུ་ཞུ་ནས། རྩ་བའི་བླ་མ་ལ་ཐིམ། རྩ་བའི་བླ་མ་གདན་ཁྲི་དང་བཅས་པ་འོད་དུ་ཞུ་ནས། རང་གི་སྤྱི་གཙུག་ཏུ་མར་ཐིམ་པས་ལུས་ངག་ཡིད་གསུམ་གྱི་སྡིག་སྒྲིབ་དག་སྟེ་ཀུན་བཟང་གི་སྐུ་རུ་གྱུར་བར་བསམ་མོ། །ཞེས་གསོལ་བ་གདབ་ཅིང་ཞུ་ཐིམ་བྱའོ། །། །





༄༅། །སྙན་རྒྱུད་འཕོ་བ་འཇའ་གུར་མའི་ལག་ལེན་དབུ་ཕྱོགས་བཞུགས་སྭོ། །




			སྐྱབས་མཆོག་རིན་ཆེན་རྣམས་ལ་ཕྱག་འཚལ་ལོ། །ས་སྐྱོང་ཞེས་པ་ཤིང་བྱའི་ལོར། ས་ག་ཟླ་བའི་དཀར་ཕྱོགས་རྫོགས་པའི་ཉིན། ལྷག་པ་ལྷ་མཚམས་འགྲུབ་སྦྱོར་བཟང་པོ་ལ། ལས་ངན་སེམས་ཅན་སྡིག་ཅན་བུ་གཅིག་ལ། རྒྱང་གྲགས་ཕྱེད་དང་གཉིས་ཀྱི་ས་ལ་ནི། འཕོ་བ་རྒྱང་སྤར་བྱེད་པ་དམིགས་པའི་ནང་། གནས་མཆོག་སྨན་རིའི་ནམ་མཁའི་དབྱིངས་རུམ་ནས། དགུང་སྔོན་མདངས་གསལ་ཉི་མ་རྩེ་ཤར་དུས། དཔག་ཚད་གསུམ་གྱི་ནམ་མཁའི་འཇའ་གུར་ནང་། ཡེ་ཉིད་ཀུན་བཟང་རྒྱན་མེད་གཅེར་བུར་བཞུགས། དཔག་ཚད་གཉིས་ཀྱི་ནམ་མཁའི་འཇའ་གུར་ནང་། ལྷ་མཆོག་ཤེས་རབ་སྨྲ་བའི་སེང་གེ་བཞུགས། དཔག་ཚད་གཅིག་གི་ནམ་མཁའི་འཇའ་གུར་ནང་། རྗེ་བཙུན་མཉམ་མེད་ཤེས་རབ་རྒྱལ་མཚན་བཞུགས། དེ་ནས་མཉམ་མེད་ཤེས་རབ་རྒྱལ་མཚན་གྱིས། ཞལ་ནས་འདི་སྐད་གསུངས་པའོ། །ང་ཡི་སྲས་མཆོག་རིགས་བཟང་བུ། དབྲ་བཙུན་ཤེས་རབ་དགོངས་རྒྱལ་ཁྱོད། འཕོ་བ་རྒྱབ་ན་འདི་ལྟར་རྒྱོབ། ཅེས་གསུངས་པ། འཕོ་བ་འཇའ་གུར་མའི་ལག་ལེན་ལ། སྔོན་འགྲོ་དངོས་གཞི་རྗེས་དང་གསུམ། དེ་ཡི་དང་པོ་སྦྱང་སྤེལ་བྱ་བ་ནི། ཨ་ཨཱོྃ་ཧཱུྃ། ལན་གསུམ་བརྗོད། ཚེ་འདས་ཀྱི་ཕུང་པོ་དང་འདོད་ཡོན་རྣམས་དག་ཅིང་གཙང་བར་བསམ། དེ་ནས་ཕྱི་ནང་སྣོད་བཅུད་ལོངས་སྤྱོད་ཐམས་ཅད་ཚེ་འདས་ཀྱི་ཚེ་རབ་སྔ་ཕྱི་ད་ལྟ་གསུམ་གྱི་བུ་ལོན་ལན་ཆགས་ཀྱི་སྦྱིན་པ་རུ་དམིགས་ལ། ཨཱོྃ་བདག་གི་ཏིང་འཛིན་སྟོབས་དང་ནི། དུས་གསུམ་བདེར་གཤེགས་ཐུགས་རྗེ་དང་། རྫས་དང་ཕྱག་རྒྱའི་བྱིན་རླབས་ཀྱིས། སྣང་སྲིད་ལྷ་ཡི་གཞལ་ཡས་ཁང་། དམིགས་པའི་འདོད་ཡོན་ལོངས་སྤྱོད་རྣམས། ཅི་འདོད་ཕུན་ཚོགས་ལོངས་སྤྱོད་ནས། དིང་གི་ཚེ་འདས་ལུས་བརྗེས་ལ། གསོན་བདུད་གཤིན་ལྕགས་བྱེད་པ་ལ། ཚེ་རབས་སྔ་ཕྱིའི་ལན་ཆགས་འཇལ། རང་རང་འདོད་པ་ཚིམ་པ་ཡི། ཉེར་འཚེའི་བུ་ལོན་བྱང་གྱུར་ནས། རང་རང་སོ་སོར་བདེ་བར་དེངས། ཞེས་བརྗོད། དེ་ནས་ཟ་འདྲེ་ཤི་གཤེད་རྣམས་དང་ཕྱེ་ལ། བདག་ཉིད་ཁྲོ་བོ་ཆེན་པོ་བསྒོམ། བསྭོ་དིང་གི་ཚེ་འདས་ཉོན་མོངས་ལ། ཚེ་ལེན་སྲོག་གཅོད་བྱེད་འདྲེ་རྣམས། གནས་འདིར་མ་འདུག་གཞན་དུ་དེངས། གལ་ཏེ་མི་འགྲོ་འདུག་གྱུར་ན། ང་ནི་ཁྲོ་རྒྱལ་འཇིགས་པའི་སྐུ། ང་ཡི་ཐུགས་ཀྱི་དཀྱིལ་འཁོར་ནས། སྤྲུལ་པའི་ཁྲོ་ཁྱུང་གྲངས་མེད་འཕྲོས། ཕྱག་མཚན་མཚོན་ཆའི་ཆར་འབེབས་ནས། བགེགས་རྣམས་རྡུལ་ཕྲན་བཞིན་དུ་རློག བསྭོ་ཨཱོྃ་སྣི་ཙེ་ཝེར་ཧྲིམ་ཤ་འབལ་ཙཀྲ་བགེགས་ལ་ཐུན་བྷྱོ། །ཞེས་བརྗོད། འཇིག་རྟེན་འདི་ནས་ཕ་རོལ་དུ་ཚེ་ལ་འདས་པ་འདི་ལ་གསོན་ལ་བདུད་དུ་བྱེད་ཅིང་གཤིན་ལ་ལྕགས་སུ་བྱེད་པ། མཐོ་རིས་ཀྱི་ལམ་སྒོ་བཀག་པར་བྱེད་པའི་ཟ་འདྲེ་ཤི་གཤེད་སྲོག་གཅོད་དབུགས་ལེན་རྣམས་མ་གནས་མ་འདུག་རྡུལ་དུ་རློག དེ་ནས་ཚེ་འདས་ཀྱི་རྣམ་ཤེས་འགུག་པ་ནི། བདག་ཉིད་གཤེན་རབ་ཏུ་གསལ་བའི་ཐུགས་ལས། ཡི་གེ་ཨ་དཀར་པོ་ཛ་ཡི་ཤམ་བུ་ཡོད་པ་འཕྲོས་པས། ཚེ་འདས་ཀྱི་རྣམ་པར་ཤེས་པའི་ངོ་བོ་ཡི་གེ་རྣྲི་དམར་ནག་རིགས་དྲུག་གར་གནས་ཀྱང་། གར་ཡང་འགྲོ་དབང་མེད་པར་ཐུགས་རྗེའི་ལྕགས་ཀྱུས་བཀུག་ནས། གཟུགས་ཀྱི་ཕུང་པོ་ལ་བསྟིམས་པས་སྔོན་འབྱུང་འཇིག་རྟེན་ན་ཡོད་པ་བཞིན་དུ་བསམ། བསྭོ་ཨཱོྃ་དུ་ཛ་དུ་ཛ་ཏི་སྟ་ལྷན། བསྭོ་ཨཱོྃ་ཏྲི་ཛ་ཏྲི་ཛ་ཏི་སྟ་ལྷན། བསྭོ་ཨཱོྃ་སུ་ཛ་སུ་ཛ་ཏི་སྟ་ལྷན། བསྭོ་ཨཱོྃ་རྣྲི་ཛ་རྣྲི་ཛ་ཏི་སྟ་ལྷན། བསྭོ་ཨཱོྃ་ཐ་ཛ་ཐ་ཛ་ཏི་སྟ་ལྷན། བསྭོ་ཨཱོྃ་ཨ་ཛ་ཨ་ཛ་ཏི་སྟ་ལྷན། ཨ་དིང་གི་ཚེ་འདས་ཉོན་མོངས་ཁྱོད། རིགས་དྲུག་བར་དོའི་གནས་ནས་བཀུག གཟུགས་ཀྱི་ཕུང་པོ་འདི་ལ་བསྟིམས། ང་ནི་འདྲེན་པའི་སྟོན་པ་ཡིན། ལུས་ངག་ཡིད་གསུམ་གུས་པ་ཡིས། དར་ཙམ་བོན་ལ་ཉན་པར་གྱིས། ཞེས་བརྗོད་ལ། དེ་ནས་འཁྲུལ་པའི་སྒོ་གཅོད་དེ། བདག་གི་ཐུགས་ལས་ཨ་རམ་ཟུང་དགུ་འཕྲོས་པས། ཨ དགུ་ལ་ཁྲོ་བོ་ཞལ་གསུམ་ཕྱག་དྲུག་པ། རཾ་དགུ་ལ་ཁྲོ་མོ་ཞལ་གཅིག་ཕྱག་གཉིས་པ། གཉིས་མེད་བདེ་བའི་ཡབ་ལ་འཁྲིལ་པར་གྱུར་ནས། ཚེ་འདས་ཀྱི་བུ་ག་སྒོ་དགུ་རུ་ལྷང་ངེར་བཞུགས་ནས་རྣམ་ཤེས་འཁྲུལ་པའི་ལམ་སྒོ་རུ་འགྲོ་དབང་མེད་པར་བསམ་ལ། ཨཱོྃ་བདག་ཉིད་སྟོན་པའི་ཐུགས་ཀ་ནས། ཡི་གེ་ཨ་རམ་ཟུང་དགུ་འཕྲོས། ཚེ་འདས་བུ་ག་སྒོ་དགུ་རུ། ཁྲོ་བོ་ཡབ་ཡུམ་བཅོ་བརྒྱད་སྤྲུལ་ནས་ནི། རྣམ་ཤེས་འཁྲུལ་པའི་ལམ་སྒོ་གཅོད་གྱུར་ཅིག ཨ་ཨ་ཨ། ཨ་ཨ་ཨ། ཨ་ཨ་ཨ། བརྗོད་ལ། དེ་ནས་ངོ་སྤྲོད་རྒྱས་བསྡུས་གང་ལྕོགས་བྱེད་ལ། འོ་སྐལ་པར་ལྡན་པ་རིགས་ཀྱི་བུ། བོན་ཉིད་འོད་གསལ་གྱི་བར་དོ་རུ། ཁྱོད་ལ་སྒྲ་འོད་ཟེར་གསུམ་སྣང་བ་ཤར་བའི་ཚེ། སྒྲ་འབྲུག་སྟོང་ལྡིར་བ་ལྟ་བུར་ཤར་བ་དེ། གཞན་ནས་འཆར་བ་མ་ཡིན། ཁྱོད་རང་གི་རིག་པའི་རང་སྒྲ་ཡིན། བོན་གྱི་སྐུ་རུ་ངོ་ཤེས་པར་གྱིས་ཤིག ཁྱོད་རང་གི་སྣང་བ་ལ་འོད་ཁ་དོག་སྣ་ཚོགས་མི་མཐུན་མི་འདྲ་བ་གང་ཡང་ཤར་བ་དེ། གཞན་ནས་འཆར་བ་མ་ཡིན། ཁྱོད་རང་གི་རིག་པའི་རང་མདངས་ཡིན་པས་རྫོགས་པའི་སྐུ་རུ་ངོ་ཤེས་པར་གྱིས་ཤིག ཁྱོད་རང་གི་སྣང་བ་ལ་ཟེར་རྣམ་པ་ཟ་འོག་གི་བེར་ཆེན་བཀྲམ་པ་ལྟ་བུ་དང་ཉི་ཟེར་མཚོན་ཆ་ལྟ་བུ་ཤར་བ་དེ། གཞན་ནས་འཆར་བ་མ་ཡིན། ཁྱོད་རང་གི་རིག་པའི་རང་ཟེར་ཡིན་པས། སྤྲུལ་པའི་སྐུ་རུ་ངོ་ཤེས་པར་གྱིས་ཤིག སྒྲ་ནི་རིག་པའི་རང་སྒྲ་ཡིན། འོད་ནི་རིག་པའི་རང་འོད་ཡིན། ཟེར་ནི་རིག་པའི་རང་ཟེར་ཡིན། སྐུ་གསུམ་དུ་ངོ་ཤེས་པར་གྱིས་ཤིག སྣང་བའི་རྫུན་ཕུག་སེམས་སུ་ཆོད། འཁྲུལ་པའི་ཕུག་ཆོད་འཁྲུལ་མི་སྲིད། རྒྱུ་འབྲས་ལས་དབང་རྫུན་པོ་ཆེ། འདི་ནི་སངས་རྒྱས་བཙན་ཐབས་ཡིན། སྐད་ཅིག་ཙམ་ལ་སངས་རྒྱས་སར། ད་ལྟ་མྱུར་དུ་བགྲོད་པའི་ཕྱིར། རང་རིག་རྒྱལ་པོ་སེམས་ཉིད་དེ། དྲན་པ་ཡིད་ཀྱི་རྟ་ལ་ཞོན། ཡེ་ཤེས་བདེ་རླུང་གཤོག་པས་སྐྱེལ། དབུ་མ་བདེ་བའི་ལམ་གཤེགས་ནས། སྤྱི་གཙུག་བདེ་ཆེན་གསང་སྒོར་ཐོན། རིག་པའི་རྒྱལ་པོ་གཅེར་བུར་ཤར། རང་སེམས་ཀུན་བཟང་ཞལ་མཐོང་སྟེ། མ་རིག་འཁྲུལ་པའི་མུན་པ་སངས། འཁོར་བའི་སྡུག་བསྔལ་མིང་ཡང་མེད། སྐུ་གསུམ་རང་ཤར་རྒྱ་ལག་ཕྱེད། ཅེས་བརྗོད། གཉིས་པ་དངོས་གཞི་ལ། བདག་གཞན་གཉིས་ཀྱི་དོན། རང་དོན་ལ། ལྟེ་བར་ཤེལ་གྱི་པད་མ་འདབ་བརྒྱད་ཀྱི་སྟེང་ན། རྩ་གཡས་དཀར་གཡོན་དམར་དབུས་མཐིང་གསུམ་གྱེན་ལ་ལངས་པར་བསྐྱེད་ལ། སྙིང་ཁ་རྩི་ཏའི་དབུས་ན་རང་གི་རྣམ་པར་ཤེས་པའི་ངོ་བོ་ཡི་གེ་ཨ་རུ་བསྐྱེད། རང་གི་སྤྱི་གཙུག་ཁྲུ་གང་སྟེང་དུ་འཇའ་ཚོན་འོད་འཁོར་ནང་། སྤྲུལ་སྐུ་ཤེས་རབ་རྒྱལ་མཚན་བསྐྱེད། དེ་སྟེང་ཁྲུ་གང་སྟེང་དུ་འཇའ་ཚོན་འོད་འཁོར་ནང་། རྫོགས་སྐུ་སྨྲ་བའི་སེང་གེ་བསྐྱེད། དེ་སྟེང་ཁྲུ་གང་སྟེང་དུ་འཇའ་ཚོན་འོད་འཁོར་ནང་། བོན་སྐུ་ཀུན་ཏུ་བཟང་པོ་བསྐྱེད། གཞན་དོན་འདི་ལྟ་སྟེ། ཐུགས་ཀར་བོན་ཉིད་ཕོ་བྲང་ལ། སྤྲུལ་སྐུ་ཤེས་རབ་རྒྱལ་མཚན་བསྐྱེད། མགྲིན་པར་འོག་མིན་ཕོ་བྲང་ན། རྫོགས་སྐུ་སྨྲ་བའི་སེང་གེ་བསྐྱེད། སྤྱི་གཙུག་བདེ་ཆེན་ཕོ་བྲང་ན། བོན་སྐུ་ཀུན་ཏུ་བཟང་པོ་བསྐྱེད་ལ། བདུད་རྩི་ཆོས་སྨན་ཡོན་ཏན་ཅན་གྱི་གདུང་རུས། རྡོ་ཁབ་ལེན་མགྲོན་བ་བུ་མ། སྦྲང་རྩི་སྤྱི་བོར་བཀུས་ལ་འདི་སྐད་དོ། །ཨེ་མ་ཧོ། བོན་སྐུ་ཀུན་ཏུ་བཟང་པོ་ལ་གསོལ་བ་འདེབས། རྫོགས་སྐུ་སྨྲ་བའི་སེང་གེ་ལ་གསོལ་བ་འདེབས། སྤྲུལ་སྐུ་ཤེས་རབ་རྒྱལ་མཚན་ལ་གསོལ་བ་འདེབས། ཀུན་མཁྱེན་ཤེས་རབ་དགོངས་རྒྱལ་ལ་གསོལ་བ་འདེབས། སྣང་སྟོན་ཟླ་བ་རྒྱལ་མཚན་ལ་གསོལ་བ་འདེབས། མཁས་མཆོག་ཉི་མ་བསྟན་འཛིན་ལ་གསོལ་བ་འདེབས། འགྲོ་མགོན་ཤེས་རབ་གཡུང་དྲུང་ལ་གསོལ་བ་འདེབས། དྲིན་ཅན་རྩ་བའི་བླ་མ་ལ་གསོལ་བ་འདེབས། ཞེས་ལན་གསུམ་བརྗོད། རླུང་རོ་ལན་དགུ་འཕང་། རྣམ་ཤེས་ཨ་རུ་བསྐྱེད་ལ་ཕྱི་ནང་གསང་གསུམ་གྱི་རྟགས་མ་བྱུང་བར་དུ་ཕཌཿ་སྒྲ་བརྗོད་ལ་སྤར་རོ། །དེ་ནས་ཕུང་པོ་ཨ་ལ་བསྡུས་ནས་ཀུན་བཟང་ཐུགས་ལ་བསྟིམ་སྟེ། མཉམ་པར་བཞག་གོ ། ཨཿལུས་འདི་ཅིར་ཡང་མི་དམིགས་པའི། རྣམ་ཤེས་ཨ་ཡི་རྣམ་པ་ཅན། དམིགས་པའི་གཞུ་ལ་ཕཌཿ་ཀྱི་མདའ། ཀུན་བཟང་ཐུགས་འཕང་མཉམ་པར་བཞག ཅེས་སོགས། ཡང་ན་འདི་ལྟར་བརྗོད། ཨེ་མ་ཧོ། སྤྱི་གཙུག་བདེ་ཆེན་འཇའ་འོད་འཁོར་ལོའི་ནང་། སྤྲུལ་པའི་སྟོན་པ་ཤེས་རབ་རྒྱལ་མཚན་ལ། སྒོ་གསུམ་མོས་འདུན་རྩེ་གཅིག་གསོལ་བ་འདེབས། འགྲོ་འདུལ་ཞིང་ནས་ཐུགས་རྗེའི་འོད་སྤྲོས་ལ། སྐལ་ལྡན་རྣམ་ཤེས་ཨ་ཡི་ངོ་བོ་འདི། ཐུགས་རྗེའི་ལྕགས་ཀྱུས་མྱུར་དུ་ཡར་དྲོང་ལ། སྤྲུལ་སྐུ་ཁྱེད་ཀྱི་ཐུགས་ཀར་ཐིམ་པར་མཛོད། ཕཌཿ་དེ་སྟེང་འོག་མིན་འཇའ་འོད་འཁོར་ལོའི་ནང་། ཐུགས་རྗེའི་སྟོན་པ་ཤེས་རབ་སྨྲ་སེང་ལ། སྒོ་གསུམ་མོས་འདུན་རྩེ་གཅིག་གསོལ་བ་འདེབས། འོག་མིན་ཞིང་ནས་ཐུགས་རྗེའི་འོད་སྤྲོས་ལ། སྐལ་ལྡན་རྣམ་ཤེས་ཨ་ཡི་ངོ་བོ་འདི། ཐུགས་རྗེའི་ལྕགས་ཀྱུས་མྱུར་དུ་ཡར་དྲོངས་ལ། རྫོགས་སྐུ་ཁྱེད་ཀྱི་ཐུགས་ཀར་ཐིམ་པར་མཛོད། ཕཌཿ་དེ་སྟེང་དམིགས་མེད་འཇའ་འོད་འཁོར་ལོའི་ནང་། ཡེ་ཉིད་སྟོན་པ་ཀུན་ཏུ་བཟང་པོ་ལ། སྒོ་གསུམ་མོས་འདུན་རྩེ་གཅིག་གསོལ་བ་འདེབས། དམིགས་མེད་དབྱིངས་ནས་ཐུགས་རྗེའི་འོད་སྤྲོས་ལ། སྐལ་ལྡན་རྣམ་ཤེས་ཨ་ཡི་ངོ་བོ་འདི། ཐུགས་རྗེའི་ལྕགས་ཀྱུས་མྱུར་དུ་ཡར་དྲོངས་ལ། བོན་སྐུ་ཁྱེད་ཀྱི་ཐུགས་ཀར་ཐིམ་པར་མཛོད། ཅེས་བརྗོད། ཕཌཿ་ཀྱེ་མ་སྐལ་ལྡན་རིགས་ཀྱི་བུ། རང་ལུས་ཤེལ་དཀར་བུམ་པ་འདི། ཕྱི་བལྟས་ནང་གསལ་དྲི་མ་མེད། ནང་དུ་སེམས་ཉིད་ངོ་བོ་ཉིད། སྐྱེ་མེད་ཨ་ཡི་རྣམ་པ་ཅན། སྤྱི་གཙུག་བདེ་ཆེན་གསང་སྒོར་ཐོན། དཔག་ཆེན་མདའ་མོ་འཕེན་པ་ལྟར། ཡེ་ཉིད་ཀུན་བཟང་ཐུགས་ཀར་འཕང་། དབྱེར་མེད་གཅིག་ཏུ་ཁྲིག་གིས་འདྲེས། དབྱེ་གསལ་བྲལ་བའི་ངང་ལ་བཞག ཕཌཿསྒྲ་བཅས་བརྗོད་ལ། མི་དམིགས་ངང་ལ་དར་ཙམ་བཞག གསུམ་པ་རྗེས་ཀྱི་བྱ་བ་ནི། བསྔོ་བ་སྨོན་ལམ་དམིགས་མེད་རྒྱས་གདབ་ཡང་དག་བྱེད། འཕོ་བ་འཇའ་གུར་མ་འདི་ནི། སྤྲུལ་སྐུ་མཉམ་མེད་ཤེས་རབ་རྒྱལ་མཚན་གྱིས། དུས་ངན་སེམས་ཅན་དོན་དུ་དབྲ་དཀར་སྒྲ་རིགས་དབོན་པོ་སྐུ་མདུན་ཤེས་རབ་དགོངས་རྒྱལ་བདག་ལ་སྙན་དུ་བརྒྱུད་པའོ། །དགེའོ། །བཀྲ་ཤིས་སོ། །





སྙན་རྒྱུད་ཞི་བ་ཨ་གསལ་འཕྲུལ་གྱི་ལྡེ་མིག་ཞེས་བྱ་བ་བཞུགས་པ་ལེགས། །


			༄༅། །ཐོག་མར་ཤོག་ཆུང་ལྟར་མཚམས་བཅད་དེ་འདི་སྐད་དོ། བསྭོ་ང་ནི་ཡེ་གཤེན་གསང་བ་སྟེ། ང་ཡི་ཐུགས་ཀྱི་གསང་མཛོད་ནས། ཨ་མ་གསང་བའི་འབྲུ་འཕྲོས་པས། ཉི་ཟླ་གསལ་བའི་འཁོར་ལོ་ལ། ཟངས་རི་ལྕགས་རི་ཁོར་ཡུག་གཏམས། སྐྱིན་འདང་རྨ་འདངས་མེ་ཆུ་འཁྲིགས། ཆུ་སྒྲ་རྦ་སྒྲ་ཀྱི་ལི་ལི། མེ་དབལ་རླུང་སྒྲ་འུ་རུ་རུ། སྟེང་འོག་ཕྱོགས་མཚམས་མེ་ཆུ་འཁྲིགས། ཁྱབ་འཇུག་རླུང་གིས་གོ་མི་སེལ། ལོག་པར་འདྲེན་པའི་བར་གཅོད་བགེགས། མེ་ཆུ་དབལ་གྱི་མཚམས་ལས་མ་འདའ་ཞིགགལ་ཏེ་མཚམས་ལས་འདས་གྱུར་ན། མེ་ཆུ་འཁྲུགས་པའི་དབལ་རྫོང་ལ། མཐོང་བ་ཙམ་གྱིས་སྐྲག་པར་འགྱུར། འབོག་པ་ཙམ་གྱིས་གཡེང་བར་འགྱུར། རེག་པ་ཙམ་གྱིས་འཚིག་པར་འགྱུར། འདས་ན་ཐལ་བ་རྡུལ་དུ་རློགམེ་ཆུ་དབལ་གྱི་མཚམས་ལས་མ་འདའ་ཞིགགལ་ཏེ་མཚམས་ལས་འདས་གྱུར་ན། ཐུགས་རྗེ་མེ་ཆུའི་ཤུགས་ཀྱིས་བསྒྲལ་བར་བྱའོ། བསྭོ་ཨཱོྃ་ཏལ་ཟང་ནེ་རྒྱུང་ཏིང་མུར་ཏིང་ཤོ་ཤག་དུལ་ནན། མུ་མར་ནེ་རྒྱུང་ཝེར་རོ་ཤག་དུལ་ནན། ཞེས་མཚམས་བཅད་དོ། །དེ་ནས་སྔོན་འགྲོའི་རིམ་པ་ལས། དང་པོར་མཁྱེན་པ་གསོལ་བ་ནི། ཨཱོྃ་གཤེན་རབ་བླ་མ་མ་རིག་མུན་སེལ་སྒྲོན། ཐུགས་རྗེའི་མངའ་བདག་ཡེ་ཤེས་འདུ་འབྲལ་མེད། དཔོན་གསས་བླ་མ་བདག་ལ་དགོངས་སུ་གསོལ། ཨ་ཨཱོྃ་ཧཱུྃ། །དེ་ནས་སེམས་བསྐྱེད་པའི་ཡན་ལག་ནི། བདག་ནི་སྟོང་ཁམས་སྲིད་གསུམ་འཇིག་རྟེན་གྱིས། སྙན་གྲགས་འདོད་སྤྱོད་འདི་བསྒྲུབ་མ་ལགས་ཏེ། རིག་པ་རྟུལ་ཤུགས་ཐུགས་རྗེ་ཚད་མེད་ཀྱིས། ཀུན་ཏུ་བཟང་པོ་བླ་ན་མེད་པ་ཡི། བྱང་ཆུབ་མཆོག་སེམས་བདག་གིས་བསྐྱེད་པར་བགྱི། འདི་ནས་གཡུང་དྲུང་སྙིང་པོར་མཆིས་ཀྱི་བར། འགྲོ་བའི་དོན་དུ་སེམས་མཆོག་བསྐྱེད་པར་བགྱིའོ། ཨ་ཨཱོྃ་ཧཱུྃ། །དེ་ནས་སྐྱབས་སུ་འགྲོ་བའི་ཡན་ལག་ནི། ཨཱོྃ་གཤེན་རབ་བླ་མ་སྐུ་གསུམ་འབྱུང་གནས་དཔལ། དུས་གསུམ་བདེར་གཤེགས་འགྲོ་བ་ཡོངས་ཀྱི་མགོན། སྐུ་གཟུགས་ཞལ་སྐྱིན་སྐུ་གདུང་གསུང་རབ་རྟེན། ཕྱོགས་བཅུའི་གཤེན་རབ་ཐར་ལམ་སྟོན་པའི་སྒྲོན། གནས་བཞིར་ཕྱག་འཚལ་འགྲོ་ཀུན་སྐྱབས་སུ་མཆིའོ། ཨ་ཨཱོྃ་ཧཱུྃ། །དེ་ནས་བཤགས་པའི་ཡན་ལག་ནི། ན་མོ་སྲིད་པ་ཆགས་ནས་དུས་འདིའི་བར་དུ་ནི། སྐུ་དང་ཡེ་ཤེས་དམ་དང་ཚིག་མནོས་ནས། དེལྟར་མ་རྟོགས་ཉམས་སྒྲིབ་སྐྱོན་གྱིས་གོས། ཞི་ཁྲོ་རྫུ་འཕྲུལ་ལྷ་ཡི་དཀྱིལ་འཁོར་དུ། ཉམས་དྲན་གནོང་འགྱོད་སེམས་དང་གདུང་ཚིག་གིས། དམ་ཉམས་ཀུན་དང་དུས་དང་གནས་གཅིག་ཅིང༌། ཉམས་དང་ཚོགས་འདྲེས་ཉམས་པ་བསྐང་ལ་སོགས། ཉམས་ཀྱི་ཟས་ཟོས་ཉམས་ཀྱི་ཆུ་འཐུང་བ། རྫུ་འཕྲུལ་ཞི་ཁྲོའི་ལྷ་ལ་མཐོལ་ལོ་བཤགས། མཐོལ་བཤགས་ཕུལ་ནས་ཚངས་པ་སྩལ་དུ་གསོལ། ཨ་ཨཱོྃ་ཧཱུྃ། །དེས་སེམས་བསྐྱེད་པ་དང༌། སྐྱབས་སུ་འགྲོ་བ། མཐོལ་བཤགས་ཕུལ་བ་ལ་སོགས་བརྗོད་པར་བྱའོ། །དེ་ནས་བླ་མ་བརྒྱུད་པ་བཏང༌། རང་རང་གི་སྤྱི་གཙུག་ཏུ་སེང་གེ་གླང་ཆེན་རྟ་འབྲུག་ཁྱུང་གི་ཁྲི་དང༌། ཉི་ཟླ་པདྨའི་བརྩེགས་པའི་གདན་སྟེང་ན། རྩ་བའི་བླ་མ་དེ་ཉིད་ལོངས་སྤྱོད་རྫོགས་སྐུའི་ཆ་ལུགས་སུ། ཀུན་བཟང་གཤེན་ལྷ་དང་གཉིས་སུ་མེད་པར་བཞུགས་པར་བསམ། དེའི་དབུ་ཐོག་ཏུ་ཡར་ལ་བརྒྱུད་པའི་བླ་མ་རྣམས་ཀུན་ཏུ་བཟང་པོ་ལ་ཐུག་གི་བར་དུ་ཐོ་བརྩེགས་སུ་བཞུགས་པར་བསམ། དེའི་ཕྱི་རིམ་དུ་ཕྱོགས་བཅུའི་བདེ་བར་གཤེགས་པ། ས་བཅུའི་གཡུང་དྲུང་སེམས་དཔའ། བརྒྱུད་ལྡན་གྱི་བླ་མ་དམ་པ། བསྟན་པ་སྲུང་བའི་བོན་སྐྱོང་རྣམས་ཀྱིས་གཙོ་ལ་འཁོར་གྱིས་བསྐོར་བའི་ཚུལ་དུ་བཞུགས་པར་བསམ་མོ། བླ་མ་བདེར་གཤེགས་རྣམས་ཀྱི་དགོས་པའི་དགོངས་ཚད། རྟོགས་པའི་རྟོགས་ཚད། མཁྱེན་པའི་མཁྱེན་ཚད། ཡོན་ཏན་ཁྱད་པར་ཅན་ཅི་མངའ་བ་ཐམས་ཅད་བདག་གིས་ཐོབ་པར་མཛད་དུ་གསོལ། དེ་ནས་གསོལ་བ་གདབ་བ་ནི། ཨེ་མ་ཧོ། མི་མངོན་དབྱིངས་ནས་རང་བཞིན་ལྷུན་གྱིས་གྲུབ། ཐུགས་རྗེ་བཞི་ལྡན་འགྲོ་ལ་བུ་ལྟར་བྱམས། ཀུན་ཏུ་བཟང་པོའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། ཁྱུང་ལུང་གནས་སུ་མངའ་བསྙེམས་རིག་འཛིན་གཤེན། མི་ནུབ་སྲོལ་འཛིན་ལས་ཅན་སྤྲུལ་པའི་སྐུ། བླ་ཆེན་དྲན་པའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། ཁེ་ནན་གནས་སུ་ལས་ཅན་སྤྲུལ་པའི་སྐུ། སྦས་པའི་རྣལ་འབྱོར་ཐབས་ཀྱིས་བསྟན་པ་སྤེལ། གྱེར་མི་ཉི་འོད་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། ཕུག་ཆུང་ར་མོར་ལུང་བསྟན་དངོས་གྲུབ་ཐོབ། ཡི་དམ་ཞལ་གཟིགས་གདམས་པའི་སྣོད་དང་ལྡན། སེ་དཀར་སྟོན་པའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། གཡས་རུ་འཇེད་དུ་བསྟན་པའི་དངོས་གྲུབ་བརྙེས། བསྐྱེད་རྫོགས་ཟུང་འཇུག་འགྲོ་བའི་ལམ་སྣ་འདྲེན། རྨ་སྟོན་སྲོལ་འཛིན་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། ཁམས་ལུང་གནས་སུ་སྡེ་སྣོད་དགོངས་པ་གྲོལ། གཉིས་མེད་བདེ་ཆེན་རང་གྲོལ་རྟོགས་པར་ཤར། བྲུ་སྟོན་ཉི་རྒྱལ་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། ཕུན་ཚོགས་གནས་སུ་བསྟན་པའི་རྒྱལ་ཐེབས་མཛད། བསླབ་གསུམ་རྣམ་དག་དྲི་མེད་འོད་མངའ་བ། མེ་གཉོས་རྣམ་གཉིས་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྐྱིད་ཤོད་ཕུག་ཏུ་རང་གྲོལ་རྟོགས་པ་ཤར། གཉིས་མེད་དོན་རྟོགས་འགྲོ་བའི་དོན་ལ་དགོངས། འགྲོ་མགོན་བདུད་རྩིའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། མཚན་ལྡན་གནས་སུ་སྦྱང་སྟོབས་རང་གྲོལ་གཤེན། རྟོགས་པའི་འོད་འབར་འགྲོ་བ་སྐྱོབས་པའི་དཔལ། མཚན་ལྡན་བློ་གྲོས་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། ཕྱོགས་མེད་གནས་སུ་འཛིན་མེད་དགོངས་པ་ཤར། ལྟ་སྤྱོད་ཟུང་འབྲེལ་འགྲོ་ལ་བུ་ལྟར་བྱམས། རང་གྲོལ་འདུལ་བའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། གཡས་རུ་མཁར་སྣར་ཐུགས་དགོངས་མཁའ་ལྟར་དགདགོས་འདོད་ཀུན་འབྱུང་བོན་གྱི་ཆར་ཆེན་འབེབས། མཁས་བཙུན་རྒྱལ་བའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། གསང་ཕུག་གནས་སུ་ཐེག་ཆེན་གྲུབ་པ་ཐོབ། བོན་ཉིད་དོན་རྟོགས་སྟོང་ཉིད་འདུ་འབྲལ་མེད། རྟོགས་ལྡན་ནམ་འོད་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། གཡས་རུ་དབེན་སར་བོན་གྱི་འཁོར་ལོ་བསྐོར། ཚད་མེད་ཐུགས་རྗེ་འགྲོ་དོན་ཕྱོགས་མེད་མཛད། མཐའ་བྲལ་བསོད་རྒྱལ་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། མངའ་རིའི་སྟོད་དུ་རྟོགས་པའི་ཉི་མ་ཤར། ལུང་རིགས་མངའ་བདག་མཁྱེན་བརྩེའི་འོད་ཟེར་རྒྱས། མཚུངས་མེད་བསོད་བློའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། བདེ་ཆེན་གནས་སུ་བསྙེན་སྒྲུབ་ལས་ལ་བརྩོན། བསྟན་པའི་བྱ་ར་བཀའ་ཉན་བྲན་དུ་འཁོལ། མཁས་གྲུབ་ནམ་བསོད་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། གོང་མའི་གདན་ས་བསྟན་པའི་དཔལ་དུ་ཤར། བོན་ཉིད་དབྱིངས་སུ་འཇའ་འོད་སྐུ་རུ་གཤེགས། ཚེ་དབང་རྒྱལ་མཚན་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། རྒྱལ་བའི་གདན་སར་ཐོས་བསམ་མཐའ་རུ་ཕྱིན། རིམ་གཉིས་དགོངས་པའི་ཕྲིན་ལས་ཕྱོགས་བཅུར་རྒྱས། མཁས་བཙུན་ནམ་རིན་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། དག་པའི་ཞིང་དུ་ལས་ཅན་གདུལ་བྱའི་ངོར། མཚན་དཔེ་བརྗིད་ལྡན་ཐེག་ཆེན་འཁོར་ལོ་བསྐོར། རྣམ་རྒྱལ་ཀ་རའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྣང་གསལ་གནས་སུ་ལྟ་སྒོམ་མངོན་དུ་གྱུར། རྣམ་བཞིའི་ཕྲིན་ལས་རྩལ་མེད་ལྷུན་གྱིས་གྲུབ། མཁས་གྲུབ་རིན་བློའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། ཀུན་སྙོམས་གནས་སུ་བསླབ་གསུམ་ནོར་གྱིས་ཕྱུགའཆད་རྩོད་རྩོམ་པའི་གདུལ་བྱ་སྨིན་གྲོལ་མཛད། ཤེས་རབ་རྒྱལ་མཚན་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་ལུང་རིགས་འབྲུག་ལྟར་སྒྲོགས། ཚད་མེད་ཐུགས་རྗེས་གདུལ་བྱར་ཐར་པར་འདྲེན། རིན་ཆེན་རྒྱལ་མཚན་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་ཟད་མེད་གཏེར་འཛིན་ཅིང༌། འགྲོ་ལ་ཡེ་ཤེས་བསླབ་གསུམ་སྨིན་མཛད་པ། ནམ་མཁའ་ཡེ་ཤེས་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་མཁས་བཙུན་གྲུབ་པའི་གཤེན། རྒྱུད་ལུང་མན་ངག་བདུད་རྩིའི་ཆར་ཆེན་འབེབས། ཀུན་བཟང་རྒྱལ་མཚན་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བསྟན་པའི་དར་ཆེན་འཕྱར། ཕྲིན་ལས་རྣམ་བཞིའི་འགྲོ་བ་འདྲེན་པའི་གཤེན། རིན་ཆེན་རྒྱལ་མཚན་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བསྙེན་སྒྲུབ་མཐའ་རུ་ཕྱིན། བསྐྱེད་རྫོགས་ཟུང་འཇུག་ཡི་དམ་ལྷ་ཞལ་གཟིགས། ཚུལ་ཁྲིམས་རྒྱལ་མཚན་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བསླབ་གསུམ་ཕུལ་དུ་ཕྱིན། ཚོགས་གཉིས་རབ་རྫོགས་འབྲས་བུ་རང་ས་ཟིན། བསོད་ནམས་ཡེ་ཤེས་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་རྒྱུད་ལུང་མན་ངག་སྟོན། དྲང་ངེས་ཟུང་འབྲེལ་གདུལ་བྱ་སྨིན་གྲོལ་མཛད། བསོད་ནམས་གཡུང་དྲུང་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བཤད་སྒྲུབ་མཐའ་རུ་ཕྱིན། ཡི་དམ་ཞལ་གཟིགས་གྲུབ་རྟགས་མངོན་དུ་སྟོན། ཤེ་ཙུ་དྲུང་མུའི་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་སྡེ་སྣོད་གཏེར་འཛིན་ཅིང༌། ཚད་མེད་བཞི་ཡིས་གདུལ་བྱ་སྨིན་གྲོལ་མཛད། ཤེས་རབ་འོད་ཟེར་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བསྟན་པའི་ཉི་མ་ཤར། འཆད་རྩོད་རྩོམ་པས་གདུལ་བྱའི་བློ་མུན་སེལ། གཡུང་དྲུང་རྒྱལ་མཚན་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བོན་སྒྲ་ཕྱོགས་བཅུར་སྒྲོགས། བྱིན་རླབས་ཆར་འབེབས་ཕྲིན་ལས་ཕྱོགས་བཅུར་རྒྱས། ཤེས་རབ་བློ་གྲོས་སྐུ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་གདུལ་བྱ་གྱུར་རོ་ཅོགསྤང་བསྒྱུར་གྲོལ་བའི་ལམ་ལ་འགོད་མཛད་པ། ཤེས་རབ་འོད་ཟེར་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་དབང་བཞིའི་གྲུ་ཆར་འབེབས། སྐལ་ལྡན་སློབ་མར་སྐུ་བཞིའི་ལོ་ཏོག་སྨིན། གཙུག་ཕུད་འོད་ཟེར་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་ལེགས་བཤད་འོད་བརྒྱ་པས། བསྟན་པའི་སྒོ་འཕར་ནེ་ར་བཞད་པའི་གཉེན། མཁས་མཆོག་གཡུང་ཚུལ་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་རྫོགས་ཆེན་བླ་མེད་དོན། འགྲོ་ལ་ལྷུག་པར་འདོམ་པའི་ཀུ་ས་ལི། རིན་ཆེན་འོད་ཟེར་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་གཤེན་བསྟན་ཤིང་རྟའི་སྲོལ། འབྱེད་ལ་ངལ་མེད་འཕྲུལ་གྱི་རྒྱལ་པོ་ལྟར། རིན་ཆེན་ལྷུན་གྲུབ་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་སྡོམ་གསུམ་ཅིག་ཆར་དུ། རྩལ་གནས་རང་རིག་ལྷ་ཞལ་སྟོན་པ་པོ། ཤེས་རབ་བསྟན་འཛིན་གཙོ་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་སྙན་རྒྱུད་བདུད་རྩའི་ཆར། སྙིགས་དུས་འགྲོ་བའི་ཚོགས་ལ་འབེབས་མཁས་པ། ཤེས་རབ་དབང་རྒྱལ་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་ཐེག་གསུམ་བསྟན་པ་སྤེལ། དབང་བཞི་ཟབ་མོའི་ཕྲིན་ལས་ཕྱོགས་བཅུར་རྒྱས། གཡུང་དྲུང་དབང་རྒྱལ་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བསྟན་པའི་ཉི་མ་ཤར། གདུལ་བྱ་འཁོར་བའི་བློ་མུན་སེལ་མཛད་པ། ཕུན་ཚོགས་རྣམ་རྒྱལ་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་ཤེས་རབ་ཕ་རོལ་ཕྱིན། དགོངས་པ་མཐའ་བྲལ་རྒྱལ་བསྟན་ཀུན་གསལ་སྒྲོན། བསོད་ནམས་བློ་གྲོས་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། གངས་ཅན་ཞིང་དུ་རྣམ་མཁྱེན་རྒྱལ་བའི་ཚབ། མདོ་སྔགས་བསྟན་པའི་རྒྱལ་མཚན་སྒྲེང་བྱེད་པོ། ཟླ་བ་རྒྱལ་མཚན་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བསྟན་པའི་ཡོངས་འཛིན་དཔལ། འཆད་རྩོད་རྩོམ་པས་རྒྱལ་བསྟན་ཕྱོགས་རྒྱས་མཛད། ཉི་མ་བསྟན་འཛིན་མཆོག་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བསྟན་པའི་དཔལ་དུ་ཤར། མཁྱེན་བརྩེ་ནུས་པས་འགྲོ་དོན་མཐའ་རུ་ཕྱིན། བསོད་ནམས་ཕུན་ཚོགས་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བསྟན་འགྲོའི་མགོན་དུ་གྱུར། སྡོམ་གསུམ་རྣམ་དག་མཆོག་གི་དངོས་གྲུབ་རྙེད། ཤེས་རབ་གཡུང་དྲུང་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་གསང་སེམས་མངའ་བསྙེམས་པས། གདུལ་བྱ་མཐའ་ཀླས་སྨིན་གྲོལ་མཆོག་ལ་བཀོད། སངས་རྒྱས་བསྟན་འཛིན་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་རྒྱལ་བསྟན་གསལ་བའི་སྒྲོན། བླ་མེད་ཕྱིན་བཅུའི་འགྲོ་དོན་མཐར་ཕྱིན་མཛད། བསྟན་འཛིན་ཚུལ་ཁྲིམས་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་ཐེག་ཆེན་འོད་འབུམ་འགྱེད། འགྲོ་ཀུན་སྨིན་གྲོལ་ཉིན་སྣང་དཔལ་ལ་འགོད། ཕུན་ཚོགས་བློ་གྲོས་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་བདེན་གཉིས་བདུད་རྩའི་རྒྱུན། རིགས་གསུམ་གདུལ་བྱའི་དགའ་སྟོན་དགྱེས་མཛད་པ། རྒྱལ་བ་བློ་གྲོས་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་མཁྱེན་བརྩེའི་ཉི་འོད་ཀྱིས། སྐལ་ལྡན་བློ་ཡིས་ཆུ་སྐྱེས་བཞད་མཛད་པ། བསྟན་པ་བློ་གྲོས་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་རྣམ་བཞིའི་ཕྲིན་ལས་ཀྱིས། བསྟན་དང་འགྲོ་བའི་དོན་ཆེན་རྒྱས་མཛད་པ། ཉི་མ་དབང་རྒྱལ་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྨན་རིའི་གནས་སུ་ཐེག་མཆོག་བསིལ་ཟེར་འབར། ཕྱོགས་མེད་གདུལ་བྱའི་ཚ་གདུང་སེལ་མཛད་པ། ཤེས་རབ་བློ་གྲོས་ཞབས་ལ་གསོལ་བ་འདེབས། མི་མངོན་དབྱིངས་ནས་ཐུགས་རྗེའི་འོད་ཕྱུང་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། སྤྱི་གཙུག་གནས་སུ་མ་རིག་མུན་པ་སེལ། ཐར་པའི་ལམ་སྣ་འདྲེན་པ་ཀུན་གྱི་རྗེ། རྩ་བའི་བླ་མ་རྣམས་ལ་གསོལ་བ་འདེབས། མཁྱེན་པའི་དབྱིངས་ནས་རྩ་བའི་འོད་ཕྱུངས་ལ། སྒྲུབ་གཤེན་བདག་ལ་དབང་བསྐུར་བྱིན་གྱིས་རློབས། མཚན་དང་ལྡན་པའི་བླ་མ་རྣམས་ལ་གསོལ་བ་འདེབས། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། སྨར་རོ། །བདག་མེད་མཁྱེན་བརྩེ་སྟོབས་དང་ལྡན་པ་ཡི། གཤེན་ལྷ་འོད་དཀར་སྐུ་ལ་ཕྱག་འཚལ་ལོ། སྙན་རྒྱུད་ཨ་དཀར་སེམས་ཀྱི་ལྡེ་མིག་འདི། རང་རྒྱུད་དག་པས་དགེ་སྡིག་ཤན་ཕྱེས་ནས། མ་གཡོའི་ངང་ལ་བཞག་པས་ལྷ་ཞལ་ཁུམས། ཀུན་བཟང་ཐུགས་ཀྱི་གསང་མཛོད་སྒོ་དབྱེ་ནས། བླ་ཆེན་ཁོད་སྤུངས་དྲན་པའི་སེམས་ལ་བརྒྱུད། ཕྱི་རབས་དོན་དུ་སྙན་བརྒྱུད་ཡི་གེར་ཕབས། བདག་གི་ངག་དང་དབྱེར་མེད་གདམས་སྐོར་འདི། ལས་སྐལ་དད་པ་ལྡན་དང་འཕྲད་ནས་ཀྱང༌། ཀུན་ཀྱང་བདག་མེད་རང་དབང་ཐོབ་པར་ཤོགདེ་ནས་སྤྱན་དྲངས་ཏེ། ཨཱོྃ་མེ་ཆུ་ས་རླུང་ནོར་བུ་རིན་པོ་ཆེ། མུ་མེད་ནམ་མཁའ་དག་པའི་ཀློང་ཡོངས་ནས། གཡུང་དྲུང་ཐིག་ལེ་འོད་ཀྱི་གསས་མཁར་ནས། སེང་གེ་གླང་ཆེན་རྟ་འབྲུག་ཁྱུང་གི་ཁྲི། ཉི་ཟླ་པདྨ་བརྩེགས་པའི་གདན་སྟེང་ན། ཏིང་འཛིན་རྣམ་གསུམ་སྐུ་གསུམ་འཕྲོ་འདུ་ལས། འོད་དཀར་གནས་འཛིན་ལྷ་ཡི་སྐུར་བསྐྱེད་པ། ཉིད་ཀྱི་ཆ་ལུགས་མཉམ་བཞག་རྫོགས་པའི་སྐུ། སྐུ་ཡི་རྫུ་འཕྲུལ་ཐབས་དང་ཤེས་རབ་ལྡན། གཤེན་ལྷ་འོད་དཀར་བདེར་གཤེགས་རྩ་བའི་ལྷ། དེ་བཞིན་ཐིག་ལེ་འོད་ཀྱི་གསས་མཁར་ནས། ཐུགས་རྗེའི་སྤྱན་གྱིས་འགྲོ་དྲུག་དོན་གཟིགས་ལ། གནས་འདིར་མདངས་དང་ཆས་ཏེ་གཤེགས་སུ་གསོལ། །བཞུགས་གསོལ་བྱ་བ་ནི། གཉིས་མེད་དོན་གྱིས་བརྟན་པར་བཞུགས་སུ་གསོལ། །དེ་ནས་ཕྱག་འཚལ་བ་ནི། ལུས་ངག་ཡིད་གསུམ་གུས་པས་ཕྱག་འཚལ་ལོ། །དེ་ནས་སྡིག་པ་བཤགས་པ་ནི། ལུས་ངག་ཡིད་ཀྱིས་སྡིག་པ་ཅི་བགྱིས་པ། ཀུན་ཏུ་བཟང་པོའི་སྐུ་ལ་མཐོལ་ལོ་བཤགས། །དེ་ནས་མཆོད་པ་འབུལ་ཏེ། གཟུགས་སྒྲ་དྲི་རོ་རེག་རྒྱན་བོན་དང་གཏེར། གར་སྟབས་སྒེག་མ་བྱེ་བ་ས་ཡ་འབུམ། གླུ་དབྱངས་གར་སྟབས་ཚོམ་ཚོམ་སྟབས་བསྒྱུར་ནས། བདེར་གཤེགས་རྩ་བའི་ལྷ་ལ་མཆོད་པ་འབུལ། ཁྱེད་ཀྱི་ངང་ཚུལ་གཤེན་ལ་གནས་པར་མཛོད། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །དེ་ནས་སྨན་མཆོད་འབུལ་ཏེ་འདི་སྐད་དོ། །བསྭོ་ཨཱོྃ་བ་བཱ་དེ་ན་ར་ས་ཡ་ན་གཡུ་འབྲང་བདུད་རྩི་བསྭོ་ཐཱ། ཨེ་མ་ཧོ། གཡུ་འབྲང་བདུད་རྩི་ཨ་དཀར་ལོངས་སྤྱོད་སྨན། འོད་ལས་རྒྱུ་སྤྲོས་བདུད་རྩིའི་ཀློང་དུ་འཁྱིལ། ཉོན་མོངས་ནད་རྣམས་འཇོམས་པའི་བདུད་རྩི་འདི། སྨན་གྱི་ལྷ་མོའི་ཕྱག་རྒྱས་བླངས་ནས་ཀྱང༌། དཀྱིལ་འཁོར་ཡེ་ཤེས་ལྷ་ལ་མཆོད་པ་འབུལ། ཐུགས་རྗེའི་བྱིན་གྱིས་རློབས་ལ་བཞེས་སུ་གསོལ། འཆི་མེད་གཡུང་དྲུང་ཚེ་ཡི་དངོས་གྲུབ་སྩོལ། བསྭོ་ཨཱོྃ་བ་བཱ་དེ་ན་ར་ས་ཡ་ན་གཡུ་འབྲང་བདུད་རྩི་བསྭོ་ཐཱ། །དེ་ནས་སྨན་གྱི་དངོས་གྲུབ་བླངས་པ་ནི། ཨ་འགྱུར་བ་མེད་པ་བོན་གྱི་སྐུ། དངོས་གྲུབ་བདག་དང་གཉིས་མེད་ཐོབ། ཨཱོྃ་འགག་པ་མེད་པ་བོན་གྱི་གསུང༌། དངོས་གྲུབ་བདག་དང་གཉིས་མེད་ཐོབ། ཧཱུྃ་འཁྲུལ་པ་མེད་པ་བོན་གྱི་ཐུགས། དངོས་གྲུབ་བདག་དང་གཉིས་མེད་ཐོབ། ཞེས་དངོས་གྲུབ་བླང་ངོ༌། །དེ་ནས་འཛབ་ཀྱི་འཕྲོ་འདུ་ནི། བདག་ཉིད་ཀུན་བཟང་དུ་གསལ་བའི་ཐུགས་དཀར་ཟླ་བའིདཀྱིལ་འཁོར་གྱི་སྟེང་དུ། ཤེལ་གྱི་པདྨ་འདབ་བརྒྱད་ཀྱི་དབུས་སུ་ཨ། འདབ་བརྒྱད་ལ་འབྲུ་བརྒྱད། ཕྲ་ལ་དོད་པ་གསལ་ལ་རྫོགས་པ། འོད་ཀྱི་ཡིག་འབྲུ་གྱེན་ལ་ལངས་བར་བསྒོམ། ཨ་ཨཱོྃ་ཧཱུྃ་ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། ཡིག་འབྲུ་རྣམས་ལས་འོད་ཟེར་གྲངས་མེད་པ་འཕྲོས་ཏེ། དབྱིངས་ཀྱི་རྒྱལ་བ་རྣམས་དང་བུམ་པ་དཀྱིལ་འཁོར་གྱི་ལྷ་ཚོགས་རྣམས་ལ་མཆོད་པ་ཕུལ་བས། ཐུགས་དམ་རྒྱུད་ཡོངས་སུ་བསྐུལ་ནས། དེ་རྣམས་ཀྱི་ཐུགས་ཁ་ནས་འོད་ཟེར་གྲངས་མེད་པ་ཕྱུང་སྟེ། བདག་ལ་ཐིམ་པས་དབང་བསྐུར་བྱིན་གྱིས་རློབས། མཆོག་ཐུན་མོང་གི་དངོས་གྲུབ་ཐོབ་པར་བསམ། འོད་ཟེར་ཕར་འཕྲོས་ཕྱི་སྣོད་ཐམས་ཅད་ལྷ་ཡི་གཞལ་ཡས་ཁང༌། ནང་བཅུད་ཐམས་ཅད་ཀུན་བཟང་གི་སྐུ། གྲགས་ཚད་ཐམས་ཅད་ས་ལེ་འོད་ཀྱི་སྒྲ། དྲན་རྟོག་ཐམས་ཅད་རྣམ་པར་མི་རྟོག་པའི་ཡེ་ཤེས་སུ་གྱུར་པར་བསམ། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུཿདེ་ནས་འཛབ་བསྟོད་འབུལ་བ་ནི། ཨཱོྃ་སྐུ་གསུམ་ལྷུན་གྱིས་གྲུབ་པའི་ཀློང་ཡངས་ན། མ་སྐྱེ་མི་སྐྱེ་རང་བཞིན་སྐྱེ་མེད་ཨ། མ་འགག་མི་འགག་ཡེ་ཤེས་རང་ཤར་ཨ། མ་འོང་མི་འགྲོ་གཉིས་མེད་མཐའ་བྲལ་ཨ། དྲི་མེད་འོད་གསལ་སྒྲིབ་པ་མེད་པའི་ཨ། བདེ་སྡུག་སྐུ་ལྔ་ཐིག་ལེར་འདུས་པའི་ཨ། ཨ་ལས་ཨ་སྤྲོས་འཕྲོ་འདུའི་མཆོད་པ་འདི། འོད་དཀར་གནས་འཛིན་སྐུ་ལ་མཆོད་པ་འབུལ། ཁྱེད་ཀྱི་ངང་ཚུལ་གཤེན་ལ་གནས་པར་མཛོད། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཡཾ་ཨཱོྃ་འདུ། །ཨ་ཀུན་བཟང་ཐུགས་ལས་སྤྲུལ་པའི་ཡི་གེ་ནི། ཨཱ་རིང་ངོ་བོ་གཡོ་བ་མེད། ཨ་ཐུང་རང་བཞིན་སྐྱེ་བ་མེད། དཀར་བས་བག་ཆགས་སྐྱོན་དང་བྲལ། ས་ལེ་མཚན་མ་རྩེ་གཉིས་མེད། འོད་ནི་ལོག་རྟོག་སེམས་སུ་གྲོལ། ཨ་ནི་རྣམ་གྲོལ་སྡུས་པའི་ཡུལ། ཡང་ནི་ཡེ་ཤེས་བསྐྱེད་པའི་རླུང༌། ཨཱོྃ་ནི་སྐུ་ལྔ་ཡེ་ཤེས་ལྔ༌། འདུ་ནི་སེམས་ཉིད་ཐིག་ལེ་གཅིགསྙིང་པོ་ཨ་དཀར་གསལ་བའི་འཛབ་མཆོད་འདི། འོད་དཀར་གནས་འཛིན་སྐུ་ལ་མཆོད་པ་འབུལ། ཁྱེད་ཀྱི་ངང་ཚུལ་གཤེན་ལ་གནས་པར་མཛོད། ཁྱེད་ཀྱི་ངང་ཚུལ་གཤེན་ལ་གནས་ནས་ཀྱང༌། རང་རིག་ཡེ་ཤེས་ཁོང་ནས་འཆར་བའི་དངོས་གྲུབ་སྩོལ། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །དེ་ནས་སྐུ་གསུང་ཐུགས་ཡོན་ཏན་ཕྲིན་ལས་ཀྱི་སྒོ་ནས་བསྟོད་དེ་འདི་སྐད་དོ། ཨཱོྃ་གཤེན་ལྷ་འོད་དཀར་བདེར་གཤེགས་རྩ་བའི་ལྷ། སྐུ་མདོག་དཀར་གསལ་མན་ཤེལ་འོད་ལྟར་འཚེར། ཞལ་ལྔ་ཕྱག་བཅུ་རྒྱལ་བ་འདུས་པའི་སྐུ། དཀར་སེར་དམར་ལྗང་མཐིང་ཁ་རིགས་ཀྱི་ཞལ། སྤྱན་དྲུག་ཡུལ་དྲུག་གཟུགས་ལ་རྣམ་པར་གཟིགས། སྤྱན་གསུམ་ཁམས་གསུམ་འཁོར་བའི་སྡུག་བསྔལ་གཟིགས། སྤྱན་གཅིག་སྒྲིབ་མེད་ཡེ་ཤེས་དབྱིངས་ལ་གཟིགས། རྣམ་ཤེས་ཐིག་ལེ་ཡུལ་བརྒྱད་དབྱིངས་ལ་རོལ། བསྐལ་པ་མི་ནུབ་མི་འགྱུར་གཡུང་དྲུང་སྐུ། སྐུ་ཡི་རྒྱུད་འབྱུང་སྟོང་གསུམ་ཟིལ་གྱིས་གནོན། ས་ལེ་ལྷང་ངེ་ངང་ཚུལ་དོན་ལ་དགོངས། ཀུན་ཏུ་བཟང་པོ་བདེར་གཤེགས་སྐུ་ཡི་ལྷ། གཤེན་ལྷ་འོད་དཀར་སྐུ་ལ་ཕྱག་འཚལ་བསྟོད། ཁྱེད་ཀྱི་རྫུ་འཕྲུལ་གཤེན་ལ་གནས་པར་མཛོད། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །ཨ་ཨཱོྃ་ཧཱུྃ་གིས་ཁམས་གསུམ་འཁོར་བའི་མྱ་ངན་སངས། ཨ་ཡི་སྟོང་སྒྲ་རང་བཞིན་མེད་པའི་གསུང༌། དཀར་གསལ་འོད་ཆེན་འགག་པ་མེད་པའི་དབྱངས། བདེ་སྡུག་སྐུ་ལྔ་ཐིག་ལེ་འདུས་པའི་སྐུ། གྲགས་པས་མ་བསླད་ཐ་སྙད་མེད་པའི་སྒྲ། གསུང་གི་སྒྲ་སྒྲོགས་སྟོང་གསུམ་བྱེ་བྲག་འབྱེད། ས་ལེ་སང་ངེ་ངང་ཚུལ་དོན་ལ་དགོངས། ཀུན་ཏུ་བཟང་པོ་བདེར་གཤེགས་གསུང་གི་ལྷ། གཤེན་ལྷ་འོད་དཀར་གསུང་ལ་ཕྱག་འཚལ་བསྟོད། ཁྱེད་ཀྱི་གསུང་དབྱངས་གཤེན་ལ་གནས་པར་མཛོད། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །ཕྱག་བཅུའི་དང་པོ་མཉམ་བཞག་ཐུགས་ཀར་སྦྲེལ། གཡས་གཡོན་ཕྱག་མཐིལ་ཉི་ཟླའི་འཁོར་ལོ་ལ། ཐབས་དང་ཤེས་རབ་ཨ་དང་མ་ཡིས་མཚོན། གཡས་པས་རྒྱལ་མཚན་གཡུང་དྲུང་འཁོར་ལོ་བསྒྱུར། མི་ནུབ་མི་འགྱུར་ཆོ་འཕྲུལ་ཐོགས་པ་མེད། གཡོན་པས་མདའ་གཞུ་ཞགས་པ་ལྕགས་ཀྱུ་འཛིན། གཉིས་མེད་ཐུགས་རྗེས་ངན་སོང་དོང་ནས་འདྲེན། ཐ་མས་ས་གནོན་འགྲོ་བ་སྐྱོབས་པའི་ཚུལ། རང་དག་འོད་ཆེན་ཀུན་གཞི་ཉི་མའི་ཐུགས། མ་རིག་མུན་པ་ཐམས་ཅད་གཏན་འཇོམས་ཤིང༌། ས་ལེ་ལྷན་ནེ་ངང་ཚུལ་དོན་ལ་དགོངས། ཀུན་ཏུ་བཟང་པོ་བདེར་གཤེགས་ཐུགས་ཀྱི་ལྷ། གཤེན་ལྷ་འོད་དཀར་ཐུགས་ལ་ཕྱག་འཚལ་བསྟོད། ཁྱེད་ཀྱི་ཆོ་འཕྲུལ་གཤེན་ལ་གནས་པར་མཛོད། ཨ་ཨཱོྃ་ཧུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །དབུ་རྒྱན་ཐོད་ལྡིང་རིན་ཆེན་འོད་དུ་འབར། སྒྲ་རྒྱལ་སྙན་ཆ་གསེར་གཡུ་ལུ་གུ་རྒྱུད། རིན་ཆེན་མགུལ་ཆུ་དོ་ཤལ་སེ་མོ་དོ། གར་སྟབས་དཔུང་རྒྱན་གསེར་ཤེལ་ཉི་ཟླའི་འོད། ཕྱག་གདུབ་ཞབས་གདུབ་རིན་ཆེན་ཆུན་པོ་རིས། གཞའ་ཚོན་སྟོད་གཡོག་སྨད་ཤམས་གུར་ཡོལ་ཅན། རྣམ་པར་གསལ་བྱེད་སྐྱེ་འགྲོ་དགྱེས་པའི་རྒྱན། ཡོན་ཏན་གནས་དག་སྟོང་གསུམ་ཁ་ལོ་བསྒྱུར། ས་ལེ་འོད་དེ་ངང་ཚུལ་དོན་ལ་དགོངས། ཀུན་ཏུ་བཟང་པོ་བདེར་གཤེགས་ཡོན་ཏན་ལྷ། གཤེན་ལྷ་འོད་དཀར་སྐུ་ལ་ཕྱག་འཚལ་བསྟོད། ཁྱེད་ཀྱི་ངོ་མཚར་གཤེན་ལ་གནས་པར་མཛོད། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །ཞབས་བཞི་མཉམ་བཞག་སྐྱེ་རྒ་ན་འཆི་གནོན། སེང་གེ་གླང་ཆེན་རྟ་འབྲུག་ཁྱུང་གི་ཁྲི། གདུལ་དཀའ་འདུལ་ནས་མཚན་མ་རང་སར་གྲོལ། སྐྱེ་འགྲོ་སེམས་ཅན་ཐོག་མཐའ་མེད་པར་འཚོ། བདག་དོན་ལྷུན་གྲུབ་གཞན་དོན་མཐའ་རུ་ཕྱིན། ས་ལེ་ཡ་ལེ་ངང་ཚུལ་དོན་ལ་དགོངས། ཀུན་ཏུ་བཟང་པོ་བདེར་གཤེགས་ཕྲིན་ལས་ལྷ། གཤེན་ལྷ་འོད་དཀར་སྐུ་ལ་ཕྱག་འཚལ་བསྟོད། ཁྱེད་ཀྱི་མཛད་སྤྱོད་གཤེན་ལ་གནས་པར་མཛོད། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །ཐུགས་རྗེ་བྱམས་མ་སྐྱེ་འགྲོ་གསོ་བའི་མ། ནམ་མཁའི་ལྷ་མོ་གསལ་བྱེད་གདོས་བྲལ་ཡུམ། དབྱིངས་དང་ཡེ་ཤེས་སྐུ་དང་གྲིབ་མའི་ཚུལ། ཐབས་དང་ཤེས་རབ་འདུ་འབྲལ་མེད་པའི་མཁའ། ས་ལེ་ཁྲི་ལེའི་ངང་ཚུལ་དོན་ལ་དགོངས། ཀུན་ཏུ་བཟང་པོ་ཐབས་ཤེས་དབྱེར་མེད་ལྷ། ཐབས་ཤེས་འདུ་བྲལ་མེད་ལ་ཕྱག་འཚལ་བསྟོད། ཁྱེད་ཀྱི་གདུང་སེམས་གཤེན་ལ་གནས་པར་མཛོད། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འདོ་ཨ་ཡཾ་ཨཱོྃ་འདུ། །ཚད་མེད་དྲུག་གིས་འགྲོ་དྲུག་ཐབས་ཀྱིས་འདྲེན། ཐུགས་རྗེའི་བྱམས་དགའ་བཏང་སྙོམས་མཁྱེན་བརྩེ་ལྡན། རིགས་དྲུག་འཁོར་བའི་སྡུག་བསྔལ་མ་ལུས་སྐྱོབས། ས་ལེ་མ་ལེ་ངང་ཚུལ་དོན་ལ་དགོངས། ཀུན་ཏུ་བཟང་པོ་བདེར་གཤེགས་ཐབས་ཀྱི་ལྷ། གཤེན་ལྷ་འོད་དཀར་སྐུ་ལ་ཕྱག་འཚལ་བསྟོད། ཁྱེད་ཀྱི་ཐབས་མཆོག་གཤེན་ལ་གནས་པར་མཛོད། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །དབྱར་དགུན་སྟོན་དཔྱིད་སྲིད་པ་རྒྱལ་མོའི་ཞལ། ནམ་ཟླ་དུས་བཞི་གནས་པའི་བཅུད་འཆང་ཞིང༌། སྣང་སྲིད་འཁོར་ལོ་ཐབས་དང་ཡིད་ཀྱིས་བསྒྱུར། ས་ལེ་ལྷམ་མེ་ངང་ཚུལ་དོན་ལ་དགོངས། ཀུན་ཏུ་བཟང་པོ་དུས་བཞི་གནས་འཛིན་ལྷ། གཤེན་ལྷ་འོད་དཀར་སྐུ་ལ་ཕྱག་འཚལ་བསྟོད། ཁྱེད་ཀྱི་རང་བཞིན་གཤེན་ལ་གནས་པར་མཛོད། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །མཁྱེན་དང་བརྩེ་དང་སྟོབས་དང་ལྡན། ཡི་དམ་ཀུན་བཟང་གཤེན་ལྷ་དང༌། མན་ངག་ལུང་སྟོན་བླ་མ་ལ། སྒོ་གསུམ་གུས་པས་ཕྱག་འཚལ་ལོ། དེ་ལ་དུས་བཟང་དགུ་ལ་ཚོགས་ཀྱི་འཁོར་ལོ་བསྐོར་བ་ནི། ཚོགས་ཀྱི་ཡོ་བྱད་སྤྱན་གཟིགས་སྣ་ཚོགས་བཤམས་ལ། འབྲུ་གསུམ་གྱིས་སྤེལ་སྦྱང་བྱ་ལ་འདི་སྐད་དོ། །ཨཱོྃ་གཤེན་ལྷ་འོད་དཀར་བདེར་གཤེགས་རྩ་བའི་ལྷ། དུས་གསུམ་བདེར་གཤེགས་སྤྲུལ་པའི་འཁོར་དང་བཅས། ཁྱེད་ལ་གསོལ་ཞིང་སྦྲིབ་སྐྱེམས་མི་མངའ་སྟེ། བདག་ཅག་དད་པའི་སྟོབས་ཀྱིས་འབུལ་བ་ནི། དབྱིངས་དང་ཡེ་ཤེས་སྦྱར་བ་དངོས་མེད་གསལ་བའི་ཚོགས། མཁའ་དང་ཀློང་དུ་སྦྱར་བ་ཡངས་དོག་མེད་པའི་ཚོགས། ཐབས་དང་ཤེས་རབ་སྦྱར་བ་འདུ་བྲལ་མེད་པའི་ཚོགས། ལྷ་དང་སྐྱེ་འགྲོ་སྦྱར་བ་གཉིས་མེད་མཉམ་པའི་ཚོགས། ཡུལ་དང་ཤེས་པ་སྦྱར་བ་ཕྱི་ནང་མེད་པའི་ཚོགས། ཡེ་ཤེས་དབྱིངས་ལ་རོལ་ཏེ་གཤེགས་སུ་གསོལ། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །དེ་ནས་མཆོད་པ་འབུལ་ཏེ་འདི་སྐད་དོ། ཨཱོྃ་གསས་མཁར་ཡེ་ཤེས་ལྷ་ལ་མཆོད་འབུལ་མ། གཟུགས་སྒྲ་དྲི་རོ་རེག་རྒྱན་བོན་དང་གཏེར། གར་སྟབས་སྒེགས་མ་བྱེ་བ་ས་ཡ་འབུམ། གླུ་དབྱངས་གར་སྟབས་ཚོམ་ཚོམ་སྟབས་སྒྱུར་ནས། ལྷ་སྐུ་འོད་ཟེར་ཨ་ལས་སྤྲོས་ནས་ཀྱང༌། དཀྱིལ་འཁོར་ཡེ་ཤེས་ལྷ་ལ་མཆོད་པ་འབུལ། ཐུགས་རྗེའི་བྱིན་རླབས་དངོས་གྲུབ་ཆར་ལྟར་ཕོབ། ཨ་ཨཱོྃ་ཧཱུྃ། ཟུར་ནམ་དེ་ཤོ་ཧ་ར་སད་སྭཱཧཱ། །དེ་ནས་བཤགས་པ་འབུལ་ཏེ་འདི་སྐད་དོ། ན་མོ་ཐོག་མ་མེད་ནས་ད་ལྟ་ཡན་ཆད་དུ། མ་རིག་རྒྱུ་ལས་སྐྱེས་པ་དུག་ལྔའི་ལས། ཡིད་དང་ཉོན་མོངས་བློ་ཡི་རྣམ་རྟོག་གིས། ལས་ངན་བག་ཆགས་རི་རབ་རྒྱ་མཚོ་འདྲ། གནོང་འགྱོད་སེམས་ཀྱིས་ཡེ་ཤེས་ལྷ་ལ་མཐོལ། དམ་ཅན་ཐ་ཚིག་ཅན་ལ་ཚོགས་ཀྱིས་བཤགས། ཚངས་པ་ཚོགས་ཀྱི་དངོས་གྲུབ་སྕལ་དུ་གསོལ། ཨུ་དུབ་དུབ་གཤའ་ཡ་ནི་སྭཱཧཱ། །ཐ་མ་བསྟབ་པ་བྱ་སྟེ་འདི་སྐད་དོ། ཨཱོྃ་འོད་དཀར་གནས་འཛིན་བདེར་གཤེགས་རྩ་བའི་ལྷ། དུས་གསུམ་བདེར་གཤེགས་ཐུགས་རྗེ་ཡིས། དགྲ་དང་རྐུན་མ་འཇབ་བུ་དང༌། ལྟས་ངན་དགྲ་དང་ཡ་མཚན་དང༌། ལོ་ཟླ་ཞག་དང་ཟ་ཀེག་དང༌། རྨི་ལམ་ངན་དང་མཚན་མ་རྩུབ། ལས་དང་ཉོན་མོངས་རྣམ་རྟོག་བགེགས། བཟློག་བསྒྱུར་བསྒྲལ་ཞིང་མི་གནས་པར། སྐྱེ་མེད་རོལ་པའི་དབྱིངས་སུ་བསྟབ། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །ཞེས་བསྟབ་བོ། བར་དེར་ཚོགས་ལ་རོལ་པ་རྒྱུ་འབྲས་གཉིས་སུ་མེད་པའི་ཚོགས་རྫོགས་ནས། དེ་ནས་སྨོན་ལམ་བཏབ་ཏེ། ཨེ་མ་ཧོ། ལོངས་སྤྱོད་ལྷ་ལ་རོལ་པ་ཡི། རྒྱུ་དང་འབྲས་བུའི་ཚོགས་རྫོགས་ནས། ལྷ་སྐུ་རིག་སྟོབས་ཡེ་ཤེས་སྤྱན། འདི་ཉིད་དུས་འདིར་ཐོབ་པར་ཤོགམ་རིག་མུན་པའི་རྒྱུས་བསྐྱེད་པའི། ཉོན་མོངས་དུག་ལྔའི་དགྲ་ཚོགས་དང༌། ནད་དང་དུག་མཚོན་མུ་གེ་དང༌། སྡུག་བསྔལ་ལས་ཀྱི་དམག་ཚོགས་དང་། ལྷ་སྲིན་བགེགས་ཀྱི་དཔུང་ཚོགས་དང༌། སྐྱེ་ཤི་ལས་ཀྱི་འདོར་ལེན་དང༌། མ་ཡིན་བྱེད་པས་མི་བསླུ་བར། སྐྱེ་མེད་ཡི་གེའི་ཨ་དབྱིངས་སུ། གཡུང་དྲུང་གཏམས་པའི་བྲག་ཐོག་ཏུ། མི་ནུབ་རྒྱལ་མཚན་འཛུག་པར་ཤོགཅེས་སྨོན་ལམ་གདབ་བོ། ཨ་དཀར་ཚོགས་ཀྱི་ལས་རིམ་རྫོགས་སོ། མུ་ཙུག་སྨར་རོ། །དེ་ནས་དངོས་གྲུབ་བླངས་པ་ནི། ཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། ཨེ་མ་ཧོ། རྒྱལ་བ་ཀུན་འདུས་ཀུན་ཏུ་བཟང་པོའི་སྐུ། གུས་པས་ཕྱག་འཚལ་མོས་པས་གསོལ་བ་འདེབས། ཐུགས་རྗེའི་སྤྱན་གྱིས་འགྲོ་དྲུག་དོན་གཟིགས་ལ། དངོས་གྲུབ་བྱིན་རླབས་སྣ་ཚོགས་ཆར་ལྟར་ཕོབ། ཨ་ཨཱོྃ་ཧཱུྃ། མི་འགྱུར་གཡུང་དྲུང་སྐུ་ལྔ་ལྷུན་གྱིས་གྲུབ། འགྱུར་མེད་སྐུ་ཡི་དངོས་གྲུབ་སྩལ་དུ་གསོལ། ཨ་ཨཱོྃ་ཧཱུྃ། མི་འགག་པད་མ་ཚངས་པའི་གསུང་དང་ལྡན། འགག་མེད་གསུང་གི་དངོས་གྲུབ་སྕལ་དུ་གསོལ། ཨ་ཨཱོྃ་ཧུྃ། མི་འཁྲུལ་རྟོག་བྲལ་མཚན་མ་ཡོངས་དང་བྲལ། འཁྲུལ་མེད་ཐུགས་ཀྱི་དངོས་གྲུབ་སྕལ་དུ་གསོལ། ཨ་ཨཱོྃ་ཧཱུྃ། འདོད་པ་ཀུན་འབྱུང་ཡིད་བཞིན་ནོར་བུའི་ཚུལ། ལེགས་འབྱུང་ཡོན་ཏན་དངོས་གྲུབ་སྩལ་དུ་གསོལ། ཨ་ཨཱོྃ་ཧཱུྃ། མ་རྩལ་ལྷུན་གྲུབ་རྩལ་ཆེན་སྟོབས་དང་ལྡན། ལྷུན་གྲུབ་ཕྲིན་ལས་དངོས་གྲུབ་སྩལ་དུ་གསོལ། ཨ་ཨཱོྃ་ཧཱུྃ། བདག་དོན་ལྷུན་གྲུབ་གཞན་དོན་མཐའ་རུ་ཕྱིན། སྐུ་གསུམ་མཐའ་རུ་ཕྱིན་པའི་དངོས་གྲུབ་སྩལ་དུ་གསོལ། ཨ་ཨོྃ་ཧཱུྃ། ཨཱ་ཨ་དཀར་ས་ལེ་འོད་ཨ་ཡཾ་ཨཱོྃ་འདུ། །ཞེས་དངོས་གྲུབ་བླང་ངོ༌། །དེ་ནས་གཏོར་མ་གནས་སུ་བཏང་ལ་འདི་སྐད་དོ། ཨཱོྃ་གཤེན་ལྷ་འོད་དཀར་བདེར་གཤེགས་རྩ་བའི་ལྷ། དུས་གསུམ་བདེར་གཤེགས་སྤྲུལ་པའི་འཁོར་དང་བཅས། དཔལ་མགོན་ལྷ་སྲིན་རིགས་དྲུག་བགེགས་ཀྱི་ཚོགས། བཀའ་སྐྱོང་དམ་ཅན་སྲུང་མ་འཁོར་དང་བཅས། ཁྱེད་ལ་དམིགས་ནས་དགྱེས་པའི་མཆོད་སྤྲིན་འབུལ། གཟུགས་སྒྲ་དྲི་རོ་རེག་རྒྱན་བོན་དང་གཏེར། འདོད་པའི་ཡོན་ཏན་ལོངས་སྤྱོད་བསམ་མི་ཁྱབ། ཏིང་འཛིན་སྔགས་དང་ཚིག་གིས་སྤེལ་ནས་འབུལ། རྒྱལ་བ་མཉེས་ཤིང་དམ་ཅན་བསྐང་བ་དང༌། ལྷ་སྲིན་ཞི་ཞིང་འགྲོ་དྲུག་ཚིམས་པ་དང༌། བར་ཆད་ཞི་ཞིང་བསོད་ནམས་ཐོབ་པ་དང༌། ཉམས་ཆག་བསྐང་ཞིང་གནོད་བྱེད་བཟློག་ནས་ཀྱང༌། བླ་མེད་གཡུང་དྲུང་གི་སྙིང་པོ་ཐོབ་པར་ཤོག ། ཨ་ཨཱོྃ་ཧཱུྃ། མུ་ཡེ་ཧ་ར་སད་དོ་ཐིམ་ཐིམ་ཡེ་ཐུན་ཨ། སད་དོ་ཧྲོ་ཡོ་ཐིམ་ཐིམ་ཡེ་ཐུན་ཨ། སད་མིན་སྣི་གྱད་ཐིམ་ཐིམ་ཡེ་ཐུན་ཨ། ཁྲི་རྩེ་དྲུང་སྣི་ཞི་ལོ་ཐིམ་ཐིམ་ཡེ་ཐུན་ཨ། །ཞེས་པས་དམིགས་ཀྱིས་དབུལ་བར་བྱ། དེ་ནས་བཀྲ་ཤིས་གསོལ་ཏེ། ཨེ་མ་ཧོ། ཀུན་ཁྱབ་བདེ་ཆེན་ཕྱོགས་རིས་མེད། ཡོངས་ཁྱབ་བོན་སྐུའི་བཀྲ་ཤིས་ཤོགངོ་བོ་མངོན་གྱུར་མཁའ་ལྟར་དགལོངས་སྤྱོད་རྫོགས་སྐུའི་བཀྲ་ཤིས་ཤོགསྣ་ཚོགས་ངེས་མེད་འགྲོ་དོན་མཛད། ཅིར་ཡང་སྤྲུལ་སྐུའི་བཀྲ་ཤིས་ཤོགཉེ་ལམ་གཅིག་ཆོད་སྟོན་པར་མཛད། བླ་མ་རྣམས་ཀྱི་བཀྲ་ཤིས་ཤོགབཤོས་ཆ་མང་ཐུན་ཡུ་ཏི་སོགས། ཕུན་སུམ་ཚོགས་པའི་བཀྲ་ཤིས་ཤོགབར་ཆད་ཞི་ཞིང་བསྟན་པ་སྲུང༌། བོན་སྐྱོང་རྣམས་ཀྱི་བཀྲ་ཤིས་ཤོགརྫོགས་རིམ་ནི། འོད་དང་ཡིག་འབྲུ་ལྷ་སྐུ་གཞལ་ཡས་ཁང༌། ཆུ་ཟླ་གཞའ་ཚོན་ལྟ་བུའི་དངོས་པོ་ཡང༌། ནམ་མཁའ་བོན་སེམས་དབྱིངས་སུ་རང་བཞིན་མེད། ཨཿཞི་བ་ཨ་གསལ་འཕྲུལ་གྱི་ལྡེ་མིག་རྫོགས་སོ། །ཅེས་པ་འདི་ཡང་གཤེན་གྱི་དྲང་སྲོང་ཤེས་རབ་རྒྱལ་མཚན་གྱིས་བཀྲ་ཤིས་སྨན་རིའི་ཁྲོད་དུ་བསྒྲིགས་པ་དགེའོ། །





མ་རྒྱུད་ཀྱི་དགོངས་སྤྱོད་རྣམ་གསུམ་བཞུགས་སོ། །


			༄༅། །བསྭོ་གསང་བ་གསང་ཆེན་གསང་མཆོག་སྐུ། གསང་བསྔགས་སྒྲུབ་པའི་དཀྱིལ་འཁོར་འདིར། ཐོག་མེད་དུས་བརྟས་བདུད་དང་བགེགས། རང་རིག་རང་བྱུང་ཁྲོ་བོ་ཡིས། ཡེ་ཤེས་མཚོན་ཆས་ཐམས་ཅད་སྒྲོལ། བསྭོ་ཨཱོྃ་ཨུ་ཡ་ཧ་ར་ཀྲོ་ཏ་ཀུ་ཏྲ་ཨུ་ཙ་ཏྱ་ཐ་ཕཌ། ཅེས་བརྗོད། ཁྲུས་བྱ་སྟེ། དཔོན་གསས་བླ་མ་ཡེ་ཤེས་ལུང་གི་མཛོད། བཀའ་ཆབ་བདུད་རྩིའི་ཆུ་རྒྱུན་ཁྱོས་བཏུངས་པས། ཉོན་མོངས་འཁོར་བའི་ནད་གཅོང་དག་གྱུར་ཅིགཨཱོྃ་ལི་ལི་གུ་ཤུད་དྷོ་ཚངས་ས་ལེ་སང་ངེ་སྭཱཧཱ། བསང་བྱ་སྟེ། ཐར་པའི་སྐས་ལྡན་མཆོག་གི་ལྷ་མོ་ནི། སེར་མོ་མཛེས་ལྡན་དྲི་མཆོག་ངད་ལྡན་འཛིན། འཁོར་བའི་བག་ཆགས་དྲི་མ་ཅི་མཆིས་པ། ཡེ་ཤེས་རྣམ་གྲོལ་བསང་གིས་ཚངས་པར་མཛོད། ཨཱོྃ་མ་མ་ཤིམ་ཕོད་བྷུད་དྷ་མུ་ལ་ཐིམ་ཐིམ་ཡེ་སྭཱཧཱ། ཞེས་བྱ་ལ་དགོངས་སྤྱོད་རྣམ་གསུམ་གསལ་གདབ་སྟེ། ྋསྤྱི་གཙུག་ཁྲུ་གང་མདུན་གྱི་ནམ་མཁའ་ལ། སེང་ཁྲི་ཉི་ཟླ་པད་མ་བརྩེགས་པའི་གདན་གྱི་སྟེང་དུ་བོན་སྐུ་ཀུན་ཏུ་བཟང་པོ་མན་ཆད་ནས་རྩ་བའི་བླ་མ་ལ་ཐུག་གི་བར་དུ། ཐེག་ཆེན་གསང་སྔགས་བཀའ་རྒྱུད་ཀྱི་བླ་མ་རྣམས་མུ་ཏིག་རྩ་ལ་བརྒྱུད་པ་ལྟར་དུ་མཐོ་བརྩེགས་སུ་བཞུགས་པ། གཞན་ཡང་དབང་དང་བཀའ་བརྒྱུད་ཀྱི་འབྲེལ་བ་ཡོད་པའི་བླ་མ་དང༌། ཕྱོགས་བཅུའི་དཔོན་གསས་གྲུབ་ཐོབ་རྣམས། རང་གི་རྩ་བའི་བླ་མ་ལ་གཙོ་ལ་འཁོར་གྱིས་བསྐོར་བ་ལྟར། པདྨ་སྟོང་ལྡན་གྱི་གདན་ལ་བཞུགས་པ། དེ་ལྟར་བཀའ་རྒྱུད་ཀྱི་བླ་མ་རྣམས་ཀྱི་གཡས་སུ་ཡི་དམ་ལྷ་ཚོགས་བརྗིད་དང་ལྡན་པ། གཡོན་དུ་མཁའ་འགྲོའི་མ་ཚོགས་མདངས་དང་ལྡན་པ། རྒྱབ་ཏུ་རྒོད་ལྕམ་སྤྲིན་ལྟར་འདུ་བ། མདུན་དུ་བོན་སྐྱོང་ལས་ལ་རུབ་པ། སྟེང་ན་བདེ་བར་གཤེགས་པ་གནས་པ། འོག་ན་ལས་མཁན་བདུད་སྲིན་འདུལ་བ། དེ་དག་ཀྱང་ཆུ་ཟླའི་ཚུལ་དུ་འོད་ཀྱི་སྐུ་སྣང་ལ་རང་བཞིན་མེད་པ་རྒྱན་དང་ཆ་ལུགས་རྫོགས་པའི་སྐུས་གཞན་སྣང་ཟིལ་གྱིས་གནོན་ཅིང་བདག་རྒྱུད་ལ་བྱིན་གྱིས་རློབས་པར་གྱུར། ྋན་མོ་ཕྱོགས་བཅུ་དུས་གསུམ་ན་བཞུགས་པའི། དཔོན་གསས་བདེར་གཤེགས་སེམས་དཔའ་དང༌། མཁའ་འགྲོ་བོན་སྐྱོང་བཀའ་སྲུང་རྣམས། བདག་སོགས་འགྲོ་ལ་དགོངས་སུ་གསོལ། །ྋབདག་གི་ལམ་བསོད་ནམས་དང་འབྲས་བུ་མཆོག་ཐུན་མོང་ལ་བར་དུ་གཅོད་པའི་སྡང་དགྲ་གནོད་བགེགས། དུས་གསུམ་དྲིན་ཅན་ཕ་མས་གཙོར་བྱས་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། བླ་ན་མེད་པ་ཡང་དག་པར་རྫོགས་པའི་སངས་རྒྱས་ཡི་དམ་གྱི་འབྲས་བུ་རིན་པོ་ཆེ་མ་ཐོབ་ཀྱི་བར་དུ་དུས་གསུམ་སངས་རྒྱས་གྱི་རྩ་བ་བླ་མ་བརྒྱུད་པ་དང་བཅས་པ་རྣམས་ལ་ཕྱག་འཚལ་ཞིང་དྭངས་པས་སྐྱབས་སུ་མཆིའོ། ཕྱོགས་བཅུའི་བདེར་གཤེགས་ཀྱི་གཙོ་བོ་ཡི་དམ་གཙོ་འཁོར་དང་བཅས་པ་རྣམས་ལ་ཕྱག་འཚལ་ཞིང་དྭངས་པས་སྐྱབས་སུ་མཆིའོ། བྱང་སེམས་དངོས་གྲུབ་ཀྱི་བདག་ཉིད་མཁའ་འགྲོ་བཀའ་སྐྱོང་དང་བཅས་པ་རྣམས་ལ་ཕྱག་འཚལ་ཞིང་དྭངས་པས་སྐྱབས་སུ་མཆིའོ། གཉིས་པ་ཚིག་བཤད་ནི། མཁྱེན་ལྡན་བརྩེ་བའི་བླ་མ་རྣམས་ལ་སྐྱབས་སུ་མཆི། སྟོབས་ལྡན་སྔགས་ཀྱི་ཡི་དམ་ལྷ་ལ་སྐྱབས་སུ་མཆི། ནུས་ལྡན་གསང་བའི་མཁའ་འགྲོ་མ་ལ་སྐྱབས་སུ་མཆི། བླ་མ་ཡི་དམ་མཁའ་འགྲོ་གསུམ་ལ་སྐྱབས་སུ་མཆིའོ། །སེམས་བསྐྱེད་པ་ལ་བསམ་བྱ་དང་ཚིག་བཤད་གཉིས་ཀྱི་དང་པོ་ནི། ཁམས་གསུམ་གྱི་སེམས་ཅན་ཐམས་ཅད་བདག་གི་ཕ་དང་མ་རུ་མ་བྱས་པ་དང༌། ཉེ་འབྲེལ་མ་བྱས་པ་མེད་པས། འདི་རྣམས་ཐམས་ཅད་བླ་ན་མེད་པ་ཡང་དག་པར་རྫོགས་པའི་ཡི་དམ་གྱི་འབྲས་བུ་རིན་པོ་ཆེ་མ་ཐོབ་ཀྱི་བར་དུ་ཐེག་པ་ཆེན་པོ་ཨ་དཀར་བའི་ལས་རིམ་ལ་འཇུག་པར་བགྱིའོ། །ྋན་མོ་ཕྱོགས་བཅུ་དུས་གསུམ་ན་བཞུགས་པའི། དཔོན་གསས་བདེ་གཤེགས་སེམས་དཔའ་དང༌། མཁའ་འགྲོ་བོན་སྐྱོང་བཀའ་སྲུང་རྣམས། བདག་སོགས་འགྲོ་ལ་དགོངས་སུ་གསོལ། །ྋབདག་གི་ལམ་བསོད་ནམས་དང་འབྲས་བུ་མཆོག་ཐུན་མོང་ལ་བར་དུ་གཅོད་པའི་སྡང་དགྲ་གནོད་བགེགས་དུས་གསུམ་དྲིན་ཆེན་ཕ་མས་གཙོར་བྱས་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཡི་དམ་གྱི་འབྲས་བུ་རིན་པོ་ཆེ་མ་ཐོབ་ཀྱི་བར་དུ། སངས་རྒྱས་ཐམས་ཅད་ཀྱི་ཐུགས་དགོངས་དང་རྗེས་སུ་མཐུན་པའི་ཕྱིར་དུ། ནམ་མཁས་ཁྱབ་པའི་སེམས་ཅན་ཐམས་ཅད་ཀྱི་དོན་དུ་གཡུང་དྲུང་མཆོག་ཏུ་ཐུགས་བསྐྱེད་པས་དྲིན་ཅན་ཕ་མས་གཙོར་བྱས་པའི་སེམས་ཅན་ཐམས་ཅད་ངན་སོང་ནས་མཐོ་རིས་སུ་གཏོང་བར་གྱུར་ཅིགའཁོར་བ་ལས་ཐར་པ་ཐོབ་པར་གྱུར་ཅིགསྡུག་བསྔལ་ལས་བདེ་གནས་རྙེད་པར་གྱུར་ཅིགཐེག་དམན་ལས་ལམ་མཆོག་རྙེད་པར་གྱུར་ཅིགམ་ཐར་པ་རྣམས་ཐར་ལམ་རྙེད་པར་གྱུར་ཅིགམ་སྨིན་པ་རྣམས་སྨིན་ལམ་ཟིན་པར་གྱུར་ཅིགམ་གྲོལ་བ་རྣམས་གྲོལ་ལམ་ཐོབ་པར་གྱུར་ཅིགཡིན་སྣང་ཤར་གསུམ་གྱི་འཁོར་བ་མ་སྟོངས་ཀྱི་བར་དུ་འགྲོ་བ་སེམས་ཅན་གྱི་དོན་བྱེད་པར་གྱུར་ཅིགསྔོན་གྱི་གཏོ་རྒྱལ་ཡེ་མཁྱེན་དང༌། བསྟན་པའི་གཙོ་བོ་དང༌། མི་ལུས་བསམ་ལེགས་ལ་སོགས་ཕྱོགས་བཅུའི་རྒྱལ་བ་སྲས་དང་བཅས་པ་རྣམས་ཀྱིས་གཡུང་དྲུང་མཆོག་ཏུ་ཐུགས་བསྐྱེད་པ་བཞིན་བདག་གིས་ཀྱང་བྱང་ཆུབ་མཆོག་ཏུ་སེམས་བསྐྱེད་པར་བགྱིའོ། །ཚིག་བཤད་ནི། གསང་བ་གསང་ཆེན་གསང་མཆོག་མཐར་ཐུག་རྒྱལ། གསང་མཆོག་ཡིད་བཞིན་ཐུགས་ཀྱི་ནོར་བུ་ལ། བདག་གིས་ལེགས་འཇུག་འགྲོ་ཀུན་འདྲེན་པར་བགྱི། མཐའ་ཡས་སེམས་ཅན་དོན་ཕྱིར་སེམས་བསྐྱེད་དོ། །གསུམ་པ་གསོལ་བ་འདེབས་པ་ནི། ཨ་མ་ཡིན་ཡང་ཡེ་ཡི་ཨ་མ་ཡིན། ཁམས་གསུམ་འཁོར་བའི་སེམས་ཅན་སྙིང་རེ་རྗེ། མཐའ་ཡས་སྡུག་བསྔལ་མ་རྒན་རྣམས། བོན་སྐུ་ཀུན་ཏུ་བཟང་པོ་ལ་སོགས་ཏེ། དྲིན་ཅན་བླ་མ་རྣམས་ལ་གསོལ་བ་འདེབས། བདག་སོགས་འགྲོ་བ་ཐམས་ཅད་ཀྱི། སྒྲིབ་གཉིས་ཡོངས་སུ་བྱང་བར་མཛོད། ཚོགས་གཉིས་ཡོངས་སུ་རྫོགས་པར་མཛོད། དོན་གཉིད་མྱུར་དུ་འགྲུབ་པར་མཛོད། ཨ་མ་ཡིན་ཡང་ཡེ་ཡི་ཨ་མ་ཡིན། ཁམས་གསུམ་འཁོར་བའི་སེམས་ཅན་སྙིང་རེ་རྗེ། མཐའ་ཡས་སྡུག་བསྔལ་མ་རྒན་རྣམས། ཡི་དམ་གསང་མཆོག་རྒྱལ་པོ་ལ་སོགས་ཏེ། ཡི་དམ་ལྷ་ཚོགས་རྣམས་ལ་གསོལ་བ་འདེབས། བདག་སོགས་འགྲོ་བ་ཐམས་ཅད་ཀྱི། སྒྲིབ་གཉིས་ཡོངས་སུ་བྱང་བར་མཛོད། ཚོགས་གཉིས་ཡོངས་སུ་རྫོགས་པར་མཛོད། དོན་གཉིད་མྱུར་དུ་འགྲུབ་པར་མཛོད། ཨ་མ་ཡིན་ཡང་ཡེ་ཡི་ཨ་མ་ཡིན། ཁམས་གསུམ་འཁོར་བའི་སེམས་ཅན་སྙིང་རེ་རྗེ། མཐའ་ཡས་སྡུག་བསྔལ་མ་རྒན་རྣམས། མཁའ་འགྲོ་ཀྱེ་མ་འོད་མཚོ་ལ་སོགས་ཏེ། མཁའ་འགྲོ་རྒྱ་མཚོའི་ཚོགས་ལ་གསོལ་བ་འདེབས། བདག་སོགས་འགྲོ་བ་ཐམས་ཅད་ཀྱི། སྒྲིབ་གཉིས་ཡོངས་སུ་བྱང་བར་མཛོད། ཚོགས་གཉིས་ཡོངས་སུ་རྫོགས་པར་མཛོད། དོན་གཉིས་མྱུར་དུ་འགྲུབ་པར་མཛོད། །བཞི་པ་ལ་གཉིས་ཏེ་དང་པོ་ནི། སེང་ཁྲི་ཉི་ཟླ་པདྨའི་གདན་ལ་རྩ་བའི་བླ་མ་ཀུན་ཏུ་བཟང་པོའི་ཆ་ལུགས་སུ་བརྒྱུད་པའི་བླ་མ་རྣམས་ཀྱིས་བསྐོར་ནས་བཞུགས་པར་གྱུར། སྟོང་གསུམ་ཕྱི་སྣོད་ཀྱི་འཇིག་རྟེན་འདི་ཡང་འབྱུང་བ་རིམ་བརྩེགས་ལས་གྲུབ་པ་རི་རབ་རིན་པོ་ཆེ་སྣ་བདུན་གྱིས་རྒྱན་པ། གླིང་བཞི་གླིང་ཕྲན་བརྒྱད་དུ་བཀོད་པ། ཉི་ཟླ་གཟའ་སྐར་གྱིས་བྱ་བ་བྱེད་པ། མཐའ་ཟངས་རི་དང་ལྕགས་རིས་བསྐོར་བ། རྒྱུ་རིན་པོ་ཆེ་སྣ་ཚོགས་ལས་གྲུབ་པ། དབྱིབས་དང་ཁ་དོག་སྣ་ཚོགས་སུ་གསལ་བ། རིན་པོ་ཆེ་གཏེར་གྱི་བུམ་པ་ཁ་བྱེ་བ། ཡིད་བཞིན་གྱི་ནོར་བུ་དང༌། ལྷ་གཉེན་གྱི་ཤེལ་སྒོང༌། རིན་ཆེན་ནོར་བདུན། བཀྲ་ཤིས་རྫས་བརྒྱད། གསེར་གྱི་ཉི་མ། དུང་གྱི་ཟླ་བ། ཅང་ཤེས་ཀྱི་རྟ། འདོད་འཇོའི་བ། བདུད་རྩིའི་ར་ས་ཡ་ན། ཁྲུས་ཀྱི་རྫིང་བུ། མེ་ཏོག་སྤོས། གུར་གུམ་ཚལ་དང་ཤི་གསོས་སྨན། མཛེས་སྡུག་འགྲོ་མགྱོགས་བལྟ་ན་སྡུག་ལ་སོགས། ཕྱི་ནང་མཆོད་པའི་གཟུགས་སྒྲ་དྲི་རོ་རེག་རྒྱན་བོན་དང་གཏེར། མཆོད་པའི་ལྷ་མོ་གྲངས་མེད་པ་བླ་མེད་མཆོད་པ་སྤྲིན་བཞིན་གཏིབས་ཏེ་ཕུལ་བས། བླ་མ་ཡི་དམ་མཁའ་འགྲོ་མཉེས་ནས་བདག་རྒྱུད་ལ་བྱིན་གྱིས་རླབས་པར་གྱུར། །བླ་མའི་དགོངས་སྤྱོད། དགོངས་པའི་ཐིག་ལེ་ཡེ་ཤེས་མི་གཡོ་གསལ། དྲོད་རྙེད་བླ་མ་རྗེ་ལ་མཆོད་སྤྲིན་འབུལ། དད་གུས་མོས་འདུན་ཆེན་པོས་གསོལ་འདེབས་ཀྱིས། དབང་བཞི་མཐར་ཕྱིན་བདག་ལ་བསྐུར་དུ་གསོལ། ཨ་ཨཱོྃ་ཧཱུྃ་ཅི་པར་གུ་རུ་སྤུངས་འདུ། ཏིང་འཛིན་ནི། བླ་མའི་སྐུ་གསུང་ཐུགས་ཡེ་ཤེས་ཀྱི་རང་བཞིན་སྐུ་ལས་ཡེ་ཤེས་ཀྱི་མེ་དཔུང་འབར་བས་རང་ལུས་བག་ཆགས་ཀྱི་མཚན་མ་དང་བཅས་པ་བསྲེགས། གསུང་ལས་ཡེ་ཤེས་ཀྱི་ཆུ་རྒྱུན་འབྲུག་ནས་དུག་གསུམ་གྱི་སྒྲིབ་པ་མ་ལུས་པ་ཀུན་བཀྲུས། ཐུགས་ལས་ཡེ་ཤེས་ཀྱི་འོད་ཟེར་འཕྲོས་ནས་དམ་ཚིག་ཆག་ཉམས་མ་ལུས་པ་བསྐངས། སྙོམས་འཇུག་ཡེ་ཤེས་ཀྱི་འོད་ཟེར་གྱིས་དབང་བཞིའི་དངོས་གྲུབ་མ་ལུས་པ་ཐོབ་པར་གྱུར། །རང་ལུས་ཚོགས་འབུལ་གཉིས་ཀྱི་དང་པོ་ནི། རང་གི་མདུན་གྱི་བར་སྣང་ལ་ཐར་པ་བརྒྱད་ཀྱི་སེང་གེ་སྨིན་པའི་ཁྲི་དང་པདྨ་ཉི་ཟླ་གྲོལ་བ་བདུད་བརྒྱད་ཀྱི་གདན་ལ་ལྷ་གསང་མཆོག་མཐར་ཐུག་རྒྱལ་པོ་སྐུ་མདོག་མཐིང་ནག་ཞལ་བདུན་ཕྱག་བཅུ་དྲུག་ཞབས་བརྒྱད་འདོར་སྟབས་སུ་བཞུགས་པ། སྣང་ཡུལ་ཡི་དམ་ལྷ་ཚོགས་ཀྱིས་ལྟེམ་གྱིས་ཁེངས་པ་ལ་བདག་གི་རྣམ་ཤེས་ཕུང་པོ་འདི་གསང་མཆོག་རྒྱལ་པོ་ལ་ཚོགས་སུ་འབུལ་ལོ། སྟོང་པ་ཉིད་དུ་བཞེས་ཤིག་རོལ་ཅིགཕུང་པོ་ལྔ་ཡབ་ལྔ་ལ་ཚོགས་སུ་འབུལ་ལོ་བཞེས་སུ་གསོལ་ལོ། འབྱུང་བ་ལྔ་ཡུམ་ལྔ་ལ་ཚོགས་སུ་འབུལ་ལོ་བཞེས་སུ་གསོལ་ལོ། སེམས་གནས་བཞི་བདེ་ཆེན་གསང་བའི་ཡུམ་བཞི་ལ་ཚོགས་སུ་འབུལ་ལོ་བཞེས་སུ་གསོལ་ལོ། རྩ་ཐུགས་རྗེ་རོལ་པའི་ཁྲོ་མོ་བརྒྱད་ལ་ཚོགས་སུ་འབུལ་ལོ་བཞེས་སུ་གསོལ་ལོ། རྣམ་ཤེས་རྩ་ལག་བཅུ་དྲུག་འདོད་ཡོན་ལྷ་མོ་བཅུ་དྲུག་ལ་ཚོགས་སུ་འབུལ་ལོ་བཞེས་སུ་གསོལ་ལོ། རྣམ་པར་ཤེས་པའི་ཚོགས་དྲུག་ལམ་གྱི་བྱ་ར་མ་དྲུག་ལ་ཚོགས་སུ་འབུལ་ལོ་བཞེས་སུ་གསོལ་ལོ། སེམས་དང་སེམས་འབྱུང་ཐུགས་རྗེ་ཚད་རྒྱུན་ང་གཉིས་ལ་ཚོགས་སུ་འབུལ་ལོ་བཞེས་སུ་གསོལ་ལོ། ལུས་དང་ཡན་ལག་གི་ཆ་ཐམས་ཅད་གནས་ཆེན་སྲུང་མ་རྣམས་ལ་ཚོགས་སུ་འབུལ་ལོ་བཞེས་སུ་འབུལ་ལོ། ཁམས་བཞི་དུས་བཞིའི་རྒྱལ་མོ་བཞི་ལ་ཚོགས་སུ་འབུལ་ལོ་བཞེས་སུ་གསོལ་ལོ། ཡན་ལག་མཐིལ་བཞི་རྒྱལ་པོ་ཆེན་པོ་བཞི་ལ་ཚོགས་སུ་འབུལ་ལོ་བཞེས་སུ་གསོལ་ལོ། ཀླད་རུས་ཤ་ཁྲག་གི་ཆ་ཐམས་ཅད་དཔལ་མགོན་ནག་མོ་དབལ་གཤེན་མཁའ་འགྲོ་དང་བཅས་པ་རྣམས་ལ་ཚོགས་སུ་འབུལ་ལོ་བཞེས་སུ་གསོལ་ལོ། །ཡི་དམ་གྱི་དགོངས་སྤྱོད། གསང་མཆོག་ཡི་དམ་རྒྱལ་པོ་དངོས་གྲུབ་མཛོད། རང་ལུས་ཚོགས་ཀྱི་འཁོར་ལོའི་མཆོད་པ་འབུལ། བྱིན་རླབས་མཐུ་དང་ནུས་པ་བདག་ལ་སྩོལ། གཟི་བྱིན་རྒྱལ་བའི་དཀྱིལ་འཁོར་མཆོག་སྟེར་ཅིགབསྭོ་ཨཱོྃ་པུས་པ་ལི་དྷ་བ་དྷི་ལ་སྭཱཧཱ། ཏིང་འཛིན་ནི། ཡི་དམ་གྱི་སྐུ་གསུང་ཐུགས་ཡེ་ཤེས་ཀྱི་རང་བཞིན། སྐུ་ལས་ཡེ་ཤེས་ཀྱི་མེ་དཔུང་འབར་བས། རང་ལུས་བག་ཆགས་ཀྱི་མཚན་མ་ཐམས་ཅད་བསྲེགས། གསུང་ལས་ཡེ་ཤེས་ཀྱི་ཆུ་རྒྱུན་འབྲུག་ནས་དུག་གསུམ་གྱི་སྒྲིབ་པ་མ་ལུས་པ་བཀྲུས། ཐུགས་ལས་ཡེ་ཤེས་ཀྱི་འོད་ཟེར་འཕྲོས་ནས་དམ་ཚིག་ཆག་ཉམས་མ་ལུས་པ་བསྐངས། སྙོམས་འཇུག་ཡེ་ཤེས་ཀྱི་འོད་ཟེར་གྱིས་དབང་བཞིའི་དངོས་གྲུབ་མ་ལུས་པ་ཐོབ་པར་བསམ། མཁའ་འགྲོའི་དགོངས་སྤྱོད་གཉིས་ཏེ། རང་སེམས་ཨཱོྃ་དུ་ལྗུར་གྱིས་བུད་པ་ལས་མཁའ་འགྲོ་ཀྱེ་མ་འོད་མཚོ་ཞལ་གཅིག་ཕྱག་གཉིས། ཕྱག་གཡས་པའི་གྲི་གུག་གིས་བདག་གི་ཐོད་པ་ལིངས་ཀྱི་བཀོག་ནས་གཡོན་པས་སྟོང་གསུམ་གྱི་ཁ་ལ་ཟངས་བཙུགས་པའི་ཚུལ་དུ་བྱས། དེའི་ནང་དུ་བདག་གི་ལུས་གཏུབ་ཅིང་སྤུངས་པས་ལྟེམས་ཀྱིས་ཁེངས་ནས། ཡེ་ཤེས་ཀྱི་མེས་བསྲེགས། འདོད་པའི་ཡོན་ཏན་ནམ་མཁའ་བར་སྣང་ས་གཞིར་ཁྱབ་པ། མཆོད་སྦྱིན་ཀུན་ཚིམ་ཆེན་པོའི་ལྟོགས་ཟས་སྐོམ་ཆུར་གྱུར་ནས་ཆགས་ཞེན་མེད་པར་ཕྱོགས་བཅུར་གཏོར་བས་ཐམས་ཅད་ཚིམ་ཞིང་བདེ་བ་ཐོབ་པར་གྱུར། །ཚིག་བཤད་ནི། རང་སེམས་རང་ལ་རང་གྲོལ་མཁའ་འགྲོའི་སྐུ། དངོས་འཛིན་འཆིང་བ་ཡོངས་སུ་བསྒྲལ་ནས་ཀྱང༌། ཆགས་ཞེན་བདུད་དང་ཡོངས་སུ་བྲལ་བར་གྱིས། ཡེ་ཤེས་ཆེན་པོ་དབབ་པར་མཛད་དུ་གསོལ། བསྭོ་ཨཱོྃ་ཨ་ཧྲི་མ་ཏི་ཌཀྐི་ནི་ཧཱུྃ་ཕཌ། ྋམཁའ་འགྲོ་མ་ནམ་མཁའ་ནས་ཆར་བཞིན་བབས་ནས་བདག་རྒྱུད་ལ་བྱིན་གྱིས་བརླབས་པར་གྱུར། །བསྔོ་བས་རྒྱས་གདབ་ནི། ན་མོ་ཕྱོགས་བཅུ་དུས་གསུམ་ན་བཞུགས་པའི། དཔོན་གསས་བདེར་གཤེགས་སེམས་དཔའ་དང༌། མཁའ་འགྲོ་བོན་སྐྱོང་བཀའ་སྲུང་རྣམས། བདག་སོགས་འགྲོ་ལ་དགོངས་སུ་གསོལ། །ྋབདག་གི་ལུས་ངག་ཡིད་གསུམ་ལས་བྱུང་བའི། དགེ་རྩ་དྲི་མ་མེད་པ་འདི་ལ་བརྟེན་ནས་བདག་དང་ཁམས་གསུམ་སེམས་ཅན་ཐམས་ཅད་ཀྱིས། དུས་གསུམ་སངས་རྒྱས་སེམས་དཔའི་ཚོགས་རྣམས་ཀྱིས། དུས་ཀུན་མཚན་བཅས་མཚན་མེད་དགེ་བ་ཅི་བགྱིས་པ། བདག་སོགས་ནམ་མཁས་ཁྱབ་ཚད་སེམས་ཅན་ཐམས་ཅད་ཀྱི་དོན་དུ་བསྔོའོ། །སྨོན་ལམ་ནི། བདག་དང་སེམས་ཅན་ཐམས་ཅད་ཀྱི། ཉོན་མོངས་ཤེས་བྱའི་སྒྲིབ་པ་དང༌། འཇིག་རྟེན་གྱི་འདོད་བྱ་བརྒྱད་པོ་དང༌། འཁོར་བའི་ལས་འབྲས་རྒྱུ་རྐྱེན་རྣམས། མཁའ་ལ་རྡུལ་སངས་མཚོ་ལ་འཁྱག་ཞུ་ལྟར། བོན་སེམས་སྐྱེ་བ་མེད་པའི་དབྱིངས་སུ་ཐིམ་པར་གྱུར་ཅིགའདི་ཕྱི་བར་དོ་ཐམས་ཅད་དུ། མཆོག་དྲི་མེད་འོད་གསལ་བདེ་ཆེན་ལ། དུས་རྒྱུན་ཆད་མེད་པར་གནས་པར་ཤོགྋབདག་ནི་བདེ་བར་གཤེགས་པ་མཆོག་གི་སྐུ། ཡིན་སྣང་ཤར་གསུམ་མཁྱེན་བརྩེའི་འཕྲིན་ལས་ཀྱིས། སྣ་ཚོགས་མཛད་ཅིང་འགྲོ་བ་མ་ལུས་པ། སངས་རྒྱས་ཐར་པ་ཆེན་པོར་འདྲོངས་པར་ཤོག ། དགེའོ། །





གསང་བསྔགས་མ་རྒྱུད་ཀྱི་བསྐང་བཤགས་ཉུང་འདུས་བཞུགས་པ་ལེགས་སོ། །


			༄༅། །བསྭོ་བོན་ཉིད་མི་འགྱུར་གཡུང་དྲུང་དབྱིངས་དཀྱིལ་ནས། བོན་སྐུ་ཀུན་ཏུ་བཟང་པོ་ལ་སོགས་ཏེ། བཀའ་རྒྱུད་དཔོན་གསས་བླ་མ་འཁོར་དང་བཅས། ཐུགས་རྗེ་ཉི་མ་འབུམ་རྫོགས་གསས་མཁར་ནས། གསང་མཆོག་མཐར་ཐུག་རྒྱལ་པོ་ལ་སོགས་ཏེ། མ་རྒྱུད་ལྷ་ཚོགས་སུམ་བརྒྱ་དྲུག་བཅུ་བཅས། འདིར་སྤྱོན་ཕྱག་བཤགས་མཆོད་འབུལ་ཐུགས་དམ་བསྐང༌། བསྐང་བའི་དམ་རྫས་དངོས་བཤམས་ཡིད་ཀྱིས་སྤྲུལ། ཕྱི་ཡི་མཆོད་པ་གཟུགས་སྒྲ་དྲི་རོ་རེགནང་གི་མཆོད་པ་རིན་ཆེན་སྣང་ལྔའི་གཏེར། གསང་བའི་མཆོད་པ་གཡུ་འབྲང་སྨན་མཆོད་དང༌། གྲུབ་པས་གཞན་བསྒྲལ་སྲིད་པའི་ཤ་ཆེན་ལྔ༌། རྟོགས་པས་བདག་བསྒྲལ་རྩ་བའི་དམ་རྫས་ལྔ༌། གྲོལ་བས་ཀུན་བསྒྲལ་ཚོགས་ཆེན་མཆོད་པའི་ཚོགས། དཀར་མངར་སྨན་སྤོས་བཟང་ཤིང་དུད་པ་བཅས། བླ་མེད་མཆོད་སྤྲིན་སྣང་སྲིད་གང་བ་འདིས། རྩ་བརྒྱུད་དཔོན་གསས་བླ་མེད་ཐུགས་དམ་བསྐང༌། ཡབ་གཅིག་གསང་མཆོག་མཐར་ཐུག་ཐུགས་དམ་བསྐང༌། ཡུམ་ཆེན་ཀྱེ་མ་འོད་མཚོའི་ཐུགས་དམ་བསྐང༌། གསང་མཆོག་རིགས་བཞིའི་ཡུམ་བཅས་ཐུགས་དམ་བསྐང༌། བདེ་ཆེན་སངས་རྒྱས་ཡུམ་བཞིའི་ཐུགས་དམ་བསྐང༌། རོལ་པའི་ཁྲོ་མོ་བརྒྱད་ཀྱི་ཐུགས་དམ་བསྐང༌། འདོད་ཡོན་ལྷ་མོ་བཅུ་དྲུག་ཐུགས་དམ་བསྐང༌། ལམ་གྱི་བྱ་ར་མ་དྲུག་ཐུགས་དམ་བསྐང༌། ཚད་མེད་ཡུམ་ཆེན་སོ་གཉིས་ཐུགས་དམ་བསྐང༌། རྒྱུན་མེད་ཡུམ་ཆེན་ཉི་ཤུའི་ཐུགས་དམ་བསྐང༌། འོག་མིན་དགའ་ལྡན་སྲུང་མའི་ཐུགས་དམ་བསྐང༌། གནས་ཆེན་ཉེར་བཞི་མཁའ་འགྲོའི་ཐུགས་དམ་བསྐང༌། སྦྱོར་ལམ་རིགས་བཞིའི་མཁའ་འགྲོའི་ཐུགས་དམ་བསྐང༌། བསྟན་སྲུང་རྒྱལ་ཆེན་སྡེ་བཞིའི་ཐུགས་དམ་བསྐང༌། དྲུད་ཁྲོད་གནས་བརྒྱད་དཔལ་མགོན་ཐུགས་དམ་བསྐང༌། མཁའ་འགྲོ་གཤེན་དང་སྡེ་བརྒྱད་ཐུགས་དམ་བསྐང༌། གསང་སྔགས་མ་རྒྱུད་ལྷ་ཚོགས་ཐུགས་དམ་བསྐང༌། བསྐང་ནས་མཆོག་ཐུན་དངོས་གྲུབ་དུས་འདིར་སྩོལ། བདག་ནི་གསང་བ་སྔགས་ཀྱི་སྒོར་ཞུགས་ནས། བསྲུང་བྱའི་དམ་ཚིག་རྣམ་གྲངས་བརྒྱ་རྩ་བརྒྱད། རྩ་བ་ལྔ་དང་ཡན་ལག་ཉི་ཤུ་དང༌། སྤྱི་དམ་སུམ་ཅུ་སྦོམ་པོ་བཅུ་དྲུག་དང༌། ཉེས་བྱས་དགུ་དང་ཆེ་བཞི་རྣལ་འབྱོར་དྲུགརྩ་བའི་སྐྱོན་དགུ་ལྟུང་བའི་ཡན་ལག་བདུན། ལུང་མེད་སྦྱོར་རྗེས་དུས་འདས་གཞན་དོན་བཅས། དེ་ལས་གྱེས་པ་འབུམ་སྡེ་ས་མ་ཡའི། དམ་ཚིག་ཆག་ཉམས་འགལ་འཁྲུལ་ཅི་མཆིས་བཤགས། བཤགས་ནས་བྱང་དག་ཚངས་པའི་དངོས་གྲུབ་སྩོལ། དེ་ལས་འདས་པ་བསྲུང་འཚམས་བྲལ་བའི་དོན། ངོ་བོ་བླ་མེད་མཆོག་གི་དངོས་གྲུབ་རྙེད། མཚན་ཉིད་རང་བཞིན་དག་ཅིང་བསྲུང་བྱར་འདས། ཉོན་མོངས་ངན་སྦྱོར་རང་བཞིན་མེད་པར་གྲོལ། ཡེ་སྲུང་ཆེན་པོའི་དོན་ལ་གནས་མཛོད་གསོལ། །གསང་བསྔགས་མ་རྒྱུད་ཀྱི་བསྐང་བཤགས་ཉུང་འདུས་འདི་ཡང༌། བསང་དང་རྒྱུད་ཚོགས་སོགས་ལ་དགོས་ཆེད་དུ་ཉེ་གནས་བསྟན་གྲགས་མིང་གིས་བསྐུལ་ངོར། གཡུང་དྲུང་ཚུལ་པས་དད་བློས་སྦྱར་བ་དགེའོ། །





སྨྲ་སེང་དཀར་པོའི་སྒྲུབ་ཐབས།


			༄༅། །ཤེས་རབ་སྨྲ་བའི་སེང་གེ་ལ་ཕྱག་འཚལ་ལོ། །སྨྲ་སེང་དཀར་པོ་གཅིག་སྒྲུབ་ཐབས་ལ། ཤེས་རབ་ཀྱི་བློ་འཕེལ་བར་འདོད་པ་འདི་ལ། དྲན་པ་ནམ་མཁའ་ལ། སྟང་ཆེན་དམུ་ཚ་གྱེར་མེད་ཀྱི་ཞུས་པ་འདི་ལ། སྔོན་འགྲོ་དངོས་གཞི། རྗེས་ཀྱི་བྱ་བ་དང་གསུམ་སྟེ། དང་པོ་སྔོན་འགྲོ་ལ། བྱམས་པའི་སྙིང་རྗེ་བསྒོམ། སྐྱབས་འགྲོ་སེམས་བསྐྱེད་བྱ། གཉིས་པ་དངོས་གཞི་ལ། སྟོང་པའི་ངང་ལས་པདྨ་ཉི་ཟླའི་གདན་ལ་དྷི་དཀར་པོ་གཅིག་ལ། སྐད་ཅིག་དྲན་རྫོགས་སུ་ཤེས་རབ་སྨྲ་བའི་སེང་གེ་སྐུ་མདོག་དཀར་འོ་ཞལ་གཅིག་ཕྱག་གཉིས་པ། ཞབས་དཀྱིལ་ཀྲུང་ཕྱག་གཡས་པས་སྐྱབས་སྦྱིན་མཛད་པ། གཡོན་ནས་མེ་ཏོག་ཨུ་པ་ལ་ཡི་སྟེང་དུ། ཤེས་རབ་ཀྱི་པོ་ཏི་བསྣམས་པ། རིན་པོ་ཆེའི་རྒྱན་གྱིས་བརྒྱན་པ། ཆུ་ཟླའི་དཀྱིལ་འཁོར་ལྟ་བུ། མེ་ལོང་ནང་གི་གཟུགས་བརྙན་ལྟ་བུ་གསལ་ལ་རང་བཞིན་མེད་པ། སྣང་ལ་དངོས་པོ་མེད་པར་བསྒོམ་ལ། །རྟགས་དྲུག་འདི་སྲན་མ་དཀར་པོ་ལ་འབུམ་བཟླས་པ་མགུལ་དུ་འཆང༌།

			ཨཱོྃ་ཝ་ཀི་དྷི་ན་མ།

			ཅེས་བསྙེན་པ་བཟླས་སོ། འགྲུབ་པའི་རྟགས་ནི། བདག་ཉིད་སེང་གེ་ལ་ཞོན་པ། རལ་གྲི་བཟུང་བ་དང༌། དུང་འབུད་པ་དང༌། འབྲུག་སྒྲོགས་པ་དང༌། ནང་གི་རྟགས་ནི། སྤྲོ་རིང་བ་དང༌། ཉོན་མོངས་ཆུང་བ་དང༌། འཕྲལ་དུ་སྲོད་པ་དང༌། རིང་བ་དང༌། རིག་པ་དངོས་སུ་འབྲེལ་བ་དང༌། །གསུམ་པ་རྗེས་ཀྱི་བྱ་བ་ནི། སྔགས་ཀྱི་སྒྲུབ་པའི་སྲན་མ་ནི། དར་དཀར་དུ་དྲིལ་ལ་ཉི་ཟླ་གཟས་ཟིན་པའི་དུས་ལྕེ་འོག་ཏུ་བཅུག་ཏེ། སྔགས་འབྲུ་དྲུག་བཟླས་ཤིང་སྨྲ་བཅད་བྱ་ལ། ཁང་པ་ཐོག་ཕུབ་ཡོད་པའི་ནང་དུ། ཉི་ཟླ་གཟས་ཟིན་པ། དེ་མ་ཐག་ཏུ་ནས་མ་གྲོལ་བར་དུ་བཟླས་ལ། འགྲུབ་པའི་རྟགས་ནི་རབ་སྒང་བུ། འབྲིང་མེ་ཏོག་འབྱུང༌། ཐ་མ་སྔོན་ལྗོན་སོར་བཞི་ཐོན་པ་འབྱུང༌། དེ་ནས་ཉི་ཟླ་གཟའ་ལ་ཐར་བ་དང༌། གྱུར་མིག་བྱེད་ལ་ཤེས་རབ་ཆེན་པོ་འགྱུར་ཏེ། རིག་པའི་གནས་ལྔ་ལ་མཁས་པར་འགྱུར་རོ། ཉི་མ་རེ་ལ་ཤོ་ལོ་ཀ་སྟོང་རེ་འཛིན་པར་འགྱུར་རོ། བློ་གསལ་བ་དང༌། ཡིད་གཞུང་བ་དང༌། ཉོན་མོངས་པ་ཆུང་བ་དང༌། སྤྲོ་རིང་བ་དང༌། ཀུན་གྱི་རང་དགའ་ཞིང་ཡིད་དུ་འོང་བར་འགྱུར་རོ། །རྗེས་བསྔོ་བ་སྨོན་ལམ་མི་དམིགས་པའི་རྒྱས་གདབ་བོ། །མུ་ཙུག་སྨར་རོ། །





མ་ཏྲིའི་འཛབ་ཀྱི་འཕྲོ་འདུ་ནི།


			༄༅། །བདག་ཉིད་སྟོན་པའི་ཐུགས་ཀ་རུ། ཙིཏྟ་རིན་ཆེན་ཟུར་བརྒྱད་པ། གཞའ་ཚོན་འོད་ཀྱི་གུར་ནང་དུ། པདྨ་ཟླ་བའི་གདན་སྟེང་ན། ཁ་དོག་ལྔ་ལྡན་ཨཱོྃ་ཞིག་ལ། བསྙེན་སྔགས་འབྲུ་བརྒྱད་གཡས་སུ་འཁོར། ཡུམ་གྱི་ཐུགས་ཀར་པད་མའི་སྟེང༌། ཉི་མའི་གདན་ལ་མ་ཞིག་སྐྱེད། བསྙེན་སྔགས་འབྲུ་བརྒྱད་གཡོན་དུ་འཁོར། ཨཱོྃ་མ་ཏྲི་མུ་ཡེ་ས་ལེ་འདུ། ཅེས་པ་སྔགས་ལས་འོད་ཟེར་འཕྲོས། ཡབ་ཡུམ་ཐུགས་ཀར་ལུ་གུ་རྒྱུད། ཡར་འཕྲོས་བདེར་གཤེགས་ཐུགས་དམ་བསྐང༌། ཕར་འཕྲོས་འདུལ་དྲུག་ཐུགས་ཀར་ཐིམ། འདུལ་དྲུག་ཐུགས་ཀར་འོད་ཟེར་འཕྲོས། རིགས་དྲུག་ཞིང་ཁམས་སྣོད་བཅུད་སྦྱངས། ཐམས་ཅད་སྙིང་པོའི་སྒྲ་དབྱངས་སྒྲོགས། གཟུགས་སྣང་ཐམས་ཅད་བདེར་གཤེགས་སྐུ། གྲགས་ཚད་ཐམས་ཅད་སྙིང་པོའི་སྒྲ། དྲན་རྟོག་ཐམས་ཅད་བདེར་གཤེགས་ཐུགས། དེ་ནས་འོད་ཟེར་མདུན་དུ་འཕྲོས། བུམ་པ་དཀྱིལ་འཁོར་ལྷ་ལ་ཕོགའོད་ཟེར་ཉག་ཐག་ལུ་གུ་རྒྱུད། ཡར་འཕྲོས་བདེར་གཤེགས་ཐུགས་དམ་བསྐུལ། བྱིན་རླབས་འོད་ཟེར་བདག་ལ་ཐིམ། ཕར་འཕྲོས་གནམ་རི་ས་བྲག་དང༌། སྣོད་བཅུད་ལྷ་དང་ལྷ་མོར་བསྒྱུར། འཛབ་དང་སྙིང་པོའི་སྒྲ་དབྱངས་སྒྲོགས། མར་འཕྲོས་ངན་སོང་གནས་སྟོངས་ནས། ཐམས་ཅད་བདེ་ལ་འཁོད་པར་བསམ། ཨཱོྃ་མ་ཏྲི་མུ་ཡེ་ས་ལེ་འདུ། ཞེས་བགྲང༌། །འཛབ་བསྟོད་ནི། ཨཱོྃ་རིན་ཆེན་མཛེས་པའི་ཕོ་བྲང་གི། ཉི་ཟླའི་པདྨའི་གདན་སྟེང་ན། རྒྱལ་བ་ཡབ་ཡུམ་གཙོ་འཁོར་ལ། འཛབ་དང་སྙིང་པོའི་མཆོད་པ་འབུལ། ཐུགས་རྗེའི་དགོངས་ལ་བཞེས་སུ་གསོལ། བདག་དང་མཐའ་ཡས་སེམས་ཅན་གྱི། བག་ཆགས་སྒྲིབ་པ་བྱང་བར་མཛོད། མཆོག་དང་ཐུན་མོང་དངོས་གྲུབ་སྕོལ། ཨཱོྃ་མ་ཏྲི་མུ་ཡེ་ས་ལེ་འདུ། ཨཱོྃ་ནི་རྒྱལ་བ་ཡབ་ཀྱི་མཁའ། མ་ནི་བ་ག་ཡུམ་གྱི་ཀློང༌། ཏྲི་ནི་མུ་ཆོ་ལྡེམ་དྲུག་སྐུ། ཚ་གྲང་དམྱལ་བའི་སྡུག་བསྔལ་སྐྱོབས། མུ་ནི་གསང་བ་ངང་རིང་སྐུ། བཀྲེས་སྐོམ་ཡི་དྭགས་དབུལ་འཕོངས་སེལ། ཡེ་ནི་ཏི་སངས་རང་ཞིའི་སྐུ། བྱོལ་སོང་གླེན་ལྐུགས་མུན་པ་འཇོམས། ས་ནི་གྲ་བྱིན་དོན་སྤུངས་རྗེ། བྲེལ་ཕོངས་མི་ཡི་འདོད་པ་སྐོང༌། ལེ་ནི་ལྕེ་རྒྱལ་པར་ཏིའི་སྐུ། འཐབ་རྩོད་ལྷ་མིན་བརྩོན་ར་བཤིགའདུ་ནི་ཡེ་གཤེན་གཙུག་ཕུད་སྐུ། ལེ་ལོ་ཕབ་ལྟུང་བརྩོན་འགྲུས་བསྐྱེད། འདོ་ཟེར་ཕར་འཕྲོས་ཚུར་འདུས་པས། བདག་དང་གཞན་གྱི་སྒྲིབ་པ་སྦྱངས། འོད་ཀྱི་ཉག་ཐག་ལུ་གུ་རྒྱུད། བདེར་གཤེགས་གཙོ་འཁོར་རྣམས་ལ་འབུལ། བྱིན་གྱིས་རློབས་ལ་བཞེས་སུ་གསོལ། རིགས་དྲུག་འཁོར་བའི་གནས་སྟོངས་ནས། ཐར་པ་མངོན་སངས་རྒྱས་པར་ཤོགཨཱོྃ་མ་ཏྲི་མུ་ཡེ་ས་ལེ་འདུ། ཞེས་དུས་དྲུག་སྐབས་སུ་འབུལ་ལོ། བཀྲ་ཤིས་པར་ཤོག །



			༄༅། །རྗེ་གཅིག་གཤེན་རབ་རྣམ་པར་རྒྱལ་བ་ལགས། འགྲོ་བའི་དོན་དུ་ཐུགས་རྗེས་སྟོབས་བཞི་བཤད། ཡོན་ཏན་དེ་ཡིས་སྒྲིབ་པའི་ཚོགས་རྣམས་བྱང༌། སྙིང་པོ་ངེས་པའི་དོན་དུ་གཟུངས་བཤད་པ། རྣམ་དབྱེ་ཅི་ལགས་ཁོ་མོས་ཅུང་མ་འཚལ། གསལ་ལ་ཞིབ་ཏུ་སྤྲོས་ལ་བཤད་དུ་གསོལ། དེ་ལ་སྟོན་པ་གཤེན་རབ་ཀྱིས་བཀའ་སྕལ་པ། རིགས་ཀྱི་བུ་མོ་དེ་དེ་བཞིན་ནོ། གསལ་བར་དབྱེ་བ་འདི་ལྟ་སྟེ། བསྭོ་ནི་སྔགས་ཀྱི་འགོ་འདྲེན་ཡིན། སྐུ་གསུམ་འོད་ཟེར་སྤྲོས་པའི་སྒྲའོ། །དམུ་ར་ཏ་ཧན་ནི་གཤེན་རབ་མི་བོ་ཉིད་དོ། །ཝེར་ནི་རྣམ་པར་རྒྱལ་བའི་སྒྲ། བྲུཾ་ནི་ཞིང་ཁམས་གཞལ་ཡས་གྲུབ། ཧྲུན་ནི་བརྟན་པར་བཞུགས་སུ་གསོལ། མུ་ཏྲེ་རྣམ་པ་གཉིས་གནས་པ། ངོ་བོ་ཉིད་སྐུ་བོན་གྱི་སྐུ། ཟག་མེད་རྣམ་དག་རང་བཞིན་དང༌། སེམས་བྱུང་ཡེ་ཤེས་བོན་གཉིས་སོ། །དམུ་ར་གཤེན་ཉིད་དེ་ཡི་ངོ་བོ་གྲུབ། མུ་ཏྲེ་སངས་རྒྱས་ཐམས་ཅད་ཀྱི། ཡེ་ཤེས་བསྐྱེད་ཡུལ་རྣམ་པར་སྣང༌། འདྲེན་པ་རྣམས་ཀྱི་རྟོགས་བྱ་ལ། བོན་སྐུའི་རང་བཞིན་ཉིད་དུ་བསྟན། མུ་ཡེ་རྣམ་པ་གཉིས་གང་དགརྫོགས་སྐུ་ཉིད་དང་ངེས་པའི་སྐུ། རྫོགས་ནི་མཚན་ཉིད་ལོངས་སྤྱོད་རྫོགས། ངེས་པའི་སྐུ་འཁོར་བོན་གནས་དུས། ཧ་ར་ཡེ་ཤེས་ལྔ་པོ་ལས། མུ་ཡ་དེ་བཞིན་འགྱུར་མེད་དུ། མཁའ་གནས་ས་བཅུའི་སེམས་དཔའ་ཡིས། རྣམ་འདྲེན་སྤྱོད་ཡུལ་ཚོགས་ཀྱི་ཞིང༌། རྫོགས་སྐུའི་ཁྱད་པར་ཉིད་དུ་བསྟན། མུ་སྤྲོས་རྣམ་པ་གཉིས་བསྟན་དགསྤྲུལ་སྐུ་ཉིད་དང་མ་ངེས་སྐུ། དང་པོ་སྟོན་མཆོག་ཉིད་ཡིན་ཏེ། གཉིས་པ་དེ་ལས་ངེས་མེད་སྤྲུལ། ཝེར་རོ་རྒྱལ་པོའི་ལམ་ལྔའི་དགམུ་སྤྲོས་དེ་བཞིན་གྲངས་མེད་དུ། སོ་སོའི་ཁམས་ཀྱི་གདུལ་བྱ་ལ། མཛད་པ་ཐེག་པ་སྟོན་པ་རྣམས། གཅིག་ལས་འབུམ་སྤྲོས་སྤྲུལ་སྐུའོ། མུ་ནི་གནས་ལུགས་ངོ་བ་ཉིད། ནི་ནི་དོན་དམ་ཇི་ལྟ་བ། གྱེར་ཏོ་ཇི་སྙེད་མཁྱེན་པའི་བོན། ཡེ་ནི་འདུལ་ཞིང་མཁའ་མཉམ་ལ། ཁྱབ་བྱེད་འདུལ་བྱེད་སྟོན་པ་སྟོང༌། ཁ་རོ་འོད་ཟེར་འགྱེད་པའོ། སྤྲོས་པ་གཡུང་དྲུང་སེམས་དཔའི་ཚོགས། བདལ་པ་འདུལ་ཞིང་རབ་འབྱམས་བློ། ཧྲི་ཧྲི་རིག་པའི་ཡེ་ཤེས་བསྐྱེད། ཝེར་ནི་རྒྱལ་དང་རྣམ་པར་རྒྱལ། དེ་ཡང་རང་བཞིན་དང་ནི་བདུད། ཤུ་ལ་ཝེར་རོ་བགེགས་ལས་རྒྱལ། ན་ཧུ་ཏ་ཀ་སྡིག་ཐམས་ཅད། ཤུདྷོ་ཁྲུས་དང་ཡེ་ཤེས་ཁྲུས། དུ་ནི་ཞེ་སྡང་དམྱལ་བ་དགཤུད་དྷོ་ཡ་ནི་དེ་ཡིས་ཁྲུས། སལ་ལེ་གསལ་དང་ཡེ་ཤེས་གསལ། ཏྲི་ནི་འདོད་ཆགས་བགེགས་ཡི་དྭགས། སལ་ལེ་ཡ་ཡི་ཡོངས་དག་བྱེད། སང་ངེ་དག་དང་རྣམ་པར་དག་སུ་ནི་གཏི་མུག་དོན་བྱོལ་སོང༌། སང་ངེ་ཡ་ཡིས་རྣམ་སང་བྱེད། དམུ་ར་ཏ་ཧན་ཞེས་པ་ནི། བདག་དང་བདག་ལ་སོགས་པ་ཡི། རྫོགས་པའི་སངས་རྒྱས་སྟོང་རྩ་གཅིགཁྲི་རྩེ་དྲུང་མུ་ཞེས་པ་ནི། འབྲས་བུ་གཡུང་དྲུང་ཐོབ་པར་བྱེད། ཧ་ཧ་ཐབས་ལས་ཤེས་རབ་སྦྲེལ། བྲུཾ་བྲུཾ་ཞིང་ཁམས་མཐའ་ཡས་བསྒྲུབས། ཧོ་ཧོ་སྐུ་ལས་སྐུ་བསྐྱེད་པས། ལམ་ལམ་འགྲོ་དོན་འགགས་པ་མེད། ཧཱུྃ་ཧཱུྃ་ཐུགས་ལས་ཐུགས་རྗེ་སྤྲུལ། ཕཌ་ཕཌ་དྲག་པོའི་འཕྲིན་ལས་ཀྱིས། ཞི་བས་མ་ཐུལ་ལོག་པ་རྣམས། ཁྲོ་བོས་སྐུ་སྤྲུལ་བསྒྲལ་བར་བྱེད། དེ་ལྟར་གཟུངས་ཀྱི་དེ་ཉིད་ལས། ཐམས་ཅད་བཤད་ཀྱིས་མི་ལང་ཡང༌། ཞུས་རྣམས་མོས་པ་མི་བཅག་ཕྱིར། མདོར་བསྡུས་ཅུང་ཟད་བསྟན་པའོ། སེམས་ཀྱི་དཀྱིལ་དུ་ཕོག་པར་གྱིས། ཞེས་སྟོན་པ་གཤེན་རབ་མི་བོས་བཀའ་བསྕལ་པའོ། །





གཙུག་ཏོར་འབར་མའི་གཟུངས་བཞུགས་སོ།


			༄༅། །ཞང་ཞུང་སྐད་དུ། རྫྭ་ལ་ཨུཥི་ན་མ་དྷ་ར་ནི། བོད་སྐད་དུ། གཙུག་ཏོར་འབར་མ་ཞེས་བྱ་བའི་གཟུངས། དུས་གསུམ་སྟོན་པའི་སྐུ་ལ་ཕྱག་འཚལ་ལོ། སངས་རྒྱས་གཡུང་དྲུང་སེམས་དཔའ་ཐམས་ཅད་ལ་ཕྱག་འཚལ་ལོ། ན་མ་ས་མན་ཏ་བྷུ་དྷ་ན་ཨ་པ་པྲ་ཏི། ཧ་ཏ་ཤ་སྭ་ན། ཨཱོྃ་ཁ་ཁ་ཁཱ་ཧི་ཁ་ཧི། ཧཱུྃ་ཧཱུྃ་རྫཱ་ལ་རྫཱ་ལ། པྲ་རྫྭ་ལ་པྲ་རྫྭ་ལ། ཏཥི་ཏཥི་བྷིནྷ་བྷིནྷ་ཕཌ་ཕཌ་སྭཧྭ། སངས་རྒྱས་སྟོང་གི་སྔགས་འདི་ནི། གཙུག་གཏོར་འབར་མ་ཞེས་བྱ་བའི་གཟུགས་འདིས་ལས་རྣམས་སྟོང་ཕྲག་གང་དག་དང༌། བརྒྱད་ཅུ་དང་ནི་བཅུ་ཕྲག་ལྔ༌། རྣམ་པ་སྣ་ཚོགས་ལས་རྣམས་བྱེད། བཀྲ་ཤིས་དཔལ་གྲགས་ཐམས་ཅད་འཕེལ། རྨི་ལམ་ངན་དང་མཚན་མ་ངན། ལན་གཅིག་བཟླས་པས་སེལ་བར་བྱེད། གཙུག་ཏོར་འབར་མ་ཞེས་བྱ་བའི་གཟུངས་རྫོགས་སོ། །ཅེས་རྟ་ནག་དུང་ཕོར་ནས་གཏེར་སྟོན་ཆེན་པོ་གུ་རུ་རྣོ་རྩེས་གཏེར་ནས་གདན་དྲངས་ཏེ། གཉལ་སྟོན་གཞོན་ནུ་འབུམ་ལ་གཏད་དོ། ཐ་ཚན་མུ་ཙུ་སྨར་རོ། །





ཐེག་པ་ཆེན་པོ་ཡུམ་གྱི་སྙིང་པོ་ཞེས་བྱ་བའི་མདོ་བཞུགས།


			༄༅། །སྤྱིར་བོན་དང་ཐེག་པའི་བརྒྱུད་ཐམས་ཅད་ཚིག་བཞི་ཚིགས་སུ་བཅད་དེ་གསུངས་པ་གཅིག་གིས་བསྟན་ཏེ། ལྟ་བ་ཡས་ཕུབ། སྤྱོད་པ་མས་འཛེགས། གཞི་སྙིང་རྗེ་ཆེན་པོ་ལ་སློང༌། ཐབས་ཕ་རོལ་ཕྱིན་པ་བཅུ་ལ་སྤྱོད་གསུངས་པའི། ཁྱད་པར་སྟོང་ཕྲག་བརྒྱ་པའི་ཚིག་བཞིས་སྟོན་ཏེ། ཨཱོྃ་མི་སྐྱེ་མི་འགག་ནམ་མཁའི་རང་བཞིན་ཅན། ཤེས་རབ་གསལ་བ་ཀུན་གྱི་ཡུམ་གཅིག་མ། སྐྱེ་མེད་དབྱིངས་ནས་གསལ་བའི་འོད་ཕྱུང་ཞིང༌། ཐམས་ཅད་ཐུགས་རྗེའི་མགོན་དུ་གྱུར་པ་མོ། ས་ཏྲིག་ཨེར་སངས་སྐུ་ལ་ཕྱག་འཚལ་ལོ། ཞང་ཞུང་སྐད་དུ། ཧ་ཨ་སད་སླས་གུ་གུན་ཐོ་ར་ཆུང༌། བོད་སྐད་དུ། ཐེག་པ་ཆེན་པོ་ཡུམ་གྱི་མདོ་ཞེས་བྱ་བ། འདི་སྐད་བདག་གིས་ཐོས་པའི་དུས་ཅིག་ན། སྟོན་པ་གཤེན་རབ་མི་བོ་ནི། རི་རྒྱལ་ལྷུན་པོའི་ཕོ་བྲང་ན། འོད་ཀྱི་ལྷ་རི་སྤོ་མཐོན་གྱི་རྩེ་མོ་ན། འཁོར་ཡེ་གཤེན་གཡུང་དྲུང་སེམས་དཔའ་ལྔ་སྟོང་ལྔ་བརྒྱ་དང་ཐབས་གཅིག་ཏུ་བཞུགས་སོ། དེའི་ཚེ་དེའི་དུས་ན། གང་གཡུང་དྲུང་སེམས་དཔའ་ཡིད་ཀྱི་ཁྱེའུ་ཆུང་དང༌། གང་གཡུང་དྲུང་སེམས་དཔའ་གཏོ་བུ་འབུམ་སངས་དང༌། གང་གཡུང་དྲུང་སེམས་དཔའ་གསལ་བ་འོད་ལྡན་དང༌། གང་གཡུང་དྲུང་སེམས་དཔའ་མེད་ཁམས་སྟོང་པ་རྗེ་དང༌། གང་གཡུང་དྲུངསེམས་དཔའ་ཚངས་པ་གཙུག་ཕུད་དང༌། གང་གཡུང་དྲུང་སེམས་དཔའ་གཙུག་གཤེན་རྒྱལ་བ་དང༌། གང་གཡུང་དྲུང་སེམས་དཔའ་ཀླུ་མོ་མ་མ་ཏེ་དང༌། གང་གཡུང་དྲུང་སེམས་དཔའ་གསང་བ་ངང་རིང་དང༌། གཞན་ཡང་ལྷ་ཡི་དབང་པོ་བརྒྱ་བྱིན་དང༌། ཀླུའི་རྒྱལ་པོ་འཇོག་པོ་དང༌། ལྷ་ཆེན་པོ་བརྒྱད་དང༌། ཀླུ་ཆེན་པོ་བརྒྱད་དང༌། རྒྱལ་པོ་ཆེན་པོ་བཞི་དང༌། ཕྱོགས་སྐྱོང་བ་བཅུ་དང༌། གནོད་སྦྱིན་གྱི་སྡེ་དཔོན་ཆེན་པོ་བརྒྱད་དང༌། གཟའ་ཆེན་པོ་བརྒྱད་དང༌། རྒྱུ་སྐར་ཉི་ཤུ་རྩ་བརྒྱད་དང༌། གངྒའི་ཀླུང་གི་ལྷ་མོ་འོད་ཀྱི་མདངས་ལྡན་མ་དང༌། འབངས་དད་པ་ཅན་དང༌། སྨྲ་མི་གྲོང་བདུན་དང༌། ས་བདག་གི་རྒྱལ་པོ་ཆེན་པོ་བཞི་ལ་སོགས་ཏེ། ལྷ་དང་ཀླུ་དང་མི་མི་མ་ཡིན་དང་དྲི་ཟ་བཅས་འཁོར་དེ་དག་ཐམས་ཅད་ཀྱིས་བླ་ན་མེད་པའི་མཆོད་པ་ཡོངས་སུ་གཏོང་བའི་སྤྲིན་ཞེས་བྱ་བ་བཤམས་ནས་སྟོན་པ་ལ་ཕུལ་ལོ། དེའི་ཚེ་དེའི་དུས་ན། ལྷ་ཡི་དབང་པོ་བརྒྱ་བྱིན་རང་གི་སྟན་ལས་ལངས་ཏེ། བླ་གོསཕྲག་པ་གཅིག་ཏུ་གཟར་ནས། པུས་མོ་གཡས་པའི་ལྷ་ང་ས་ལ་བཙུགས་ཏེ་ཐལ་མོ་སྦྱར་ནས། སྟོན་པ་ལ་འདི་སྐད་ཅེས་གསོལ་ཏོ། ཉེས་པའི་སྐྱོན་བྲལ་ཡོན་ཏན་མཐའ་དག་རྫོགས། བདེ་ལེགས་ཡོན་ཏན་ཐམས་ཅད་འབྱུང་བའི་གནས། རྣམ་པ་ཐམས་ཅད་མཁྱེན་པའི་གཤེན་རབ་ལགས། ཐེག་པ་ཆེན་པོ་ཡུམ་གྱི་སྙིང་པོ་ལ། སྤྱད་དམ་སྤྱོད་ན་ཇི་ལྟར་སྤྱོད་པར་བགྱི། ཞེས་གསོལ་ཏེ། དེ་ལ་གཤེན་རབ་ཀྱི་བཀའ་བསྩལ་པ། ལྷ་ཡི་དབང་པོ་བརྒྱ་བྱིན་ལ་སོགས་གཡུང་དྲུང་སེམས་དཔའ་རྣམས། ཐེག་པ་ཆེན་པོ་ཡུམ་གྱི་སྙིང་པོ་ལ་སྤྱད་དམ་སྤྱོད་ན། བོན་ཐམས་ཅད་སྲིད་པ་ལས་བྱུང་བ་དང༌། རིན་པོ་ཆེ་ལས་བྱུང་བ་དང༌། སྣང་བ་ལས་བྱུང་བ་དང༌། སྟོང་པ་ལས་བྱུང་བ་དང༌། སོ་སོ་གསལ་བ་ལས་བྱུང་བ་དང༌། རང་རིག་པ་ལས་བྱུང་བ་དང༌། མི་འགྱུར་བ་གཡུང་དྲུང་གི་དབྱིངས་ལས་བྱུང་བ་དང༌། མཉམ་པ་ཉིད་ལས་བྱུང་བ་དང༌། དེ་དག་ཐམས་ཅད་སྣང་བའམ། སྟོང་པའམ། ཡོད་པའམ། མེད་པའམ། རྟག་པའམ། ཆད་པའམ། སྐྱེ་བའམ། འགག་པའམ་མ་ཡིན་ནོ། དེ་ཅིའི་ཕྱིར་ཞེ་ན། དེ་དག་ཐམས་ཅད་ཅིར་ཡང་མི་དམིགས་སོ། རང་བཞིན་ཀྱང་མི་དམིགས་སོ། དེ་ལྟ་བས་ན་ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ། མ་བཅོས་པའི་ཐིག་ལེ་གཅིག་ལ་རྫོགས་སོ། དེའི་ཚེ་དེའི་དུས་ན། སྟོན་པ་གཤེན་རབ་མི་བོ་ནི། བོན་གྱི་སྒོ་མོ་བརྒྱད་ཁྲི་བཞི་སྟོང་ལས་འདས་ཏེ་མི་དམིགས་པའི་ཏིང་ངེ་འཛིན་ལ་སྙོམས་པར་བཞུགས་སོ། དེའི་ཚེ་དེའི་དུས་ན། གཡུང་དྲུང་སེམས་དཔའ་སེམས་དཔའ་ཆེན་པོ་ཡིད་ཀྱི་ཁྱེའུ་ཆུང་གིས་ཐེག་པ་ཆེན་པོའི་མདོ་ལས་ཁམས་སྟོང་པ་ཉིད་དུ་བལྟ་ཞིང་མ་བཅོས་པའི་ཐིག་ལེ་གཅིག་ལ་གནས་སོ། དེའི་ཚེ་དེའི་དུས་ན། གཤེན་རབ་ཀྱི་མཐུ་དང་ལྡན་པའི་གཏོ་བུ་འབུམ་སངས་ཀྱིས་ཡིད་ཀྱི་ཁྱེའུ་ཆུང་ལ་འདི་སྐད་ཅེས་སྨྲས་སོ། གཡུང་དྲུང་སེམས་དཔའ་སེམས་དཔའ་ཆེན་པོས་ཐེག་པ་ཆེན་པོ་ལ་སྤྱད་ཅིང་ཁྲི་འཕང་དང་པོ་ལ་གཏོགས་པར་འཚལ་ནས་ཇི་ལྟར་བགྱི་ན་རྟོགས་པར་འགྱུར། ཞེས་སྨྲས་སོ། གཡུང་དྲུང་སེམས་དཔའ་སེམས་དཔའ་ཆེན་པོ་ཡིད་ཀྱི་ཁྱེའུ་ཆུང་གི་སྨྲས་པ། དེ་ལྟ་བས་ན་གཏོ་བུ་འབུམ་སངས་རིགས་ཀྱི་བུའམ་རིགས་ཀྱི་བུ་མོ་དག་གང་ལ་ལ་ཞིག་གིས། ཐེག་པ་གོང་མ་ལ་སྤྱོད་ཅིང་ཁྲི་འཕང་དང་པོ་ལ་རྟོགས་པར་འཚལ་ན། བོན་ཐམས་ཅད་སྟོང་པ་ཉིད་དུ་བལྟའོ། གཟུགས་སྟོང་པ་ཉིད་དོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པ་ཉིད་དོ། སྟོང་པ་ཉིད་ལས་གཞན་མ་ཡིན་ནོ། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། །༈དེའི་ཕྱིར་ན། སྲིད་པའི་ཁམས་ལས་བྱུང་བའི་འཁོར་བ་དང་མྱ་ངན་ལས་འདས་པའི་བོན་ཐམས་ཅད་སྟོང་པ་ཉིད་དུ་བལྟའོ། གཟུགས་སྟོང་པ་ཉིད་དོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པ་ཉིད་དོ། སྟོང་པ་ཉིད་ལས་གཞན་མ་ཡིན་ནོ། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། །༈རིན་པོ་ཆེའི་རྒྱུན་གྱིས་ཁམས་ལས་བྱུང་བའི་འཁོར་བ་དང་མྱ་ངན་ལས་འདས་པའི་བོན་ཐམས་ཅད་སྟོང་པ་ཉིད་དུ་བལྟའོ། གཟུགས་སྟོང་པ་ཉིད་དོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པ་ཉིད་དོ། སྟོང་པ་ཉིད་ལས་གཞན་མ་ཡིན་ནོ། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། །༈སྣང་བའི་ཁམས་ལས་བྱུང་བའི་འཁོར་བ་དང་མྱ་ངན་ལས་འདས་པའི་བོན་ཐམས་ཅད་སྟོང་པ་ཉིད་དུ་བལྟའོ། གཟུགས་སྟོང་པ་ཉིད་དོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པ་ཉིད་དོ། སྟོང་པ་ཉིད་ལས་གཞན་མ་ཡིན་ནོ། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། །༈སྟོང་པའི་ཁམས་ལས་བྱུང་བའི་འཁོར་བ་དང་མྱ་ངན་ལས་འདས་པའི་བོན་ཐམས་ཅད་སྟོང་པ་ཉིད་དུ་བལྟའོ། གཟུགས་སྟོང་པ་ཉིད་དོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པ་ཉིད་དོ། སྟོང་པ་ཉིད་ལས་གཞན་མ་ཡིན་ནོ། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། །༈སོ་སོར་གསལ་བའི་ཁམས་ལས་བྱུང་བའི་འཁོར་བ་དང་མྱ་ངན་ལས་འདས་པའི་བོན་ཐམས་ཅད་སྟོང་པ་ཉིད་དུ་བལྟའོ། གཟུགས་སྟོང་པ་ཉིད་དོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པ་ཉིད་དོ། སྟོང་པ་ཉིད་ལས་གཞན་མ་ཡིན་ནོ། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། །༈རང་རིག་པའི་ཁམས་ལས་བྱུང་བའི་འཁོར་བ་དང་མྱ་ངན་ལས་འདས་པའི་བོན་ཐམས་ཅད་སྟོང་པ་ཉིད་དུ་བལྟའོ། གཟུགས་སྟོང་པ་ཉིད་དོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པ་ཉིད་དོ། སྟོང་པ་ཉིད་ལས་གཞན་མ་ཡིན་ནོ། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། །༈མི་འགྱུར་བ་གཡུང་དྲུང་གི་ཁམས་ལས་བྱུང་བའི་འཁོར་བ་དང་མྱ་ངན་ལས་འདས་པའི་བོན་ཐམས་ཅད་སྟོང་པ་ཉིད་དུ་བལྟའོ། གཟུགས་སྟོང་པ་ཉིད་དོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པ་ཉིད་དོ། སྟོང་པ་ཉིད་ལས་གཞན་མ་ཡིན་ནོ། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། །༈མཉམ་པ་ཉིད་ཀྱི་ཁམས་ལས་བྱུང་བའི་འཁོར་བ་དང་མྱ་ངན་ལས་འདས་པའི་བོན་ཐམས་ཅད་སྟོང་པ་ཉིད་དུ་བལྟའོ། གཟུགས་སྟོང་པ་ཉིད་དོ། དེ་བཞིན་དུ་ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་རྣམས་སྟོང་པ་ཉིད་དོ། སྟོང་པ་ཉིད་ལས་གཞན་མ་ཡིན་ནོ། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། །ྋདེ་ལྟར་ན་གཟུགས་མེད་དོ། ཚོར་བ་མེད་དོ། འདུ་ཤེས་མེད་དོ། འདུ་བྱེད་མེད་དོ། རྣམ་པར་ཤེས་པ་མེད་དོ། མིག་མེད་དོ། གཟུགས་མེད་དོ། རྣ་བ་མེད་དོ། སྒྲ་མེད་དོ། སྣ་མེད་དོ། དྲི་མེད་དོ། ལྕེ་མེད་དོ། རོ་མེད་དོ། ལུས་མེད་དོ། རེག་མེད་དོ། ཡིད་མེད་དོ། བོན་མེད་དོ། མིག་གི་རྣམ་པར་ཤེས་པ་ནས་ཡིད་ཀྱི་རྣམ་པར་ཤེས་པའི་བར་དུ་མེད་དོ། མིག་གི་འདུས་ཏེ་རེག་པར་ཤེས་པའི་རྐྱེན་གྱི་ཚོར་བ་ནས་ཡིད་ཀྱི་འདུས་ཏེ་རེག་པར་ཤེས་པའི་རྐྱེན་གྱི་ཚོར་བའི་བར་དུ་ཡང་མེད་དོ། རླུང་གི་ཁམས་ནས་རྣམ་པར་ཤེས་པའི་ཁམས་ཀྱི་བར་དུ་ཡང་མེད་དོ། མ་རིག་པ་ནས་རྒ་ཤིའི་བར་དུ་ཡང་མེད་དོ། བླ་ན་མེད་པར་ཕྱིན་པ་རྣམས་མེད་དོ། སྟོང་པ་ཉིད་མེད་དོ། ལམ་མེད་དོ། ཡན་ལག་མེད་དོ། འབྲས་བུ་མེད་དོ། ཡེ་ཤེས་མེད་དོ། དེ་ལྟ་བུའི་ཕྱིར་ན་སེམས་ལ་སྒྲིབ་པ་མེད་དོ། སྐྱོན་མེད་དོ། དྲི་མ་མེད་དོ། དྲི་མ་དང་རབ་ཏུ་བྲལ་བས་ན་སྟོང་པ་ཉིད་ལས་འདས་ཤིང༌། ཡེ་མ་བྱུང་མ་སྐྱེས་སྐྱེ་བ་མེད་པའོ། སྐྱེ་བ་མེད་པ་ལ་མཉམ་པ་ཉིད་དུ་གནས་ཏེ་མ་བཅོས་པའི་ཐིག་ལེ་གཅིག་ལ་རྫོགས་སོ། མྱ་ངན་ལས་འདས་ཤིང་བོན་ཐམས་ཅད་མཐར་ཕྱིན་ཏེ། བླ་ན་མེད་པར་ཡང་དག་པར་རྫོགས་པའི་འབྲས་བུ་འཐོབ་པའོ། ཕྱོགས་བཅུའི་བདེ་བར་གཤེགས་པ་ཐམས་ཅད་ཀྱང་། ཐེག་པ་ཆེན་པོ་ཡུམ་གྱི་སྙིང་པོ་ལ་བརྟེན་ནས་གནས་ཏེ་སྤྱད་པས་བླ་ན་མེད་པར་ཡང་དག་པར་རྫོགས་པའི་འབྲས་བུ་ཐོབ་བོ། དེ་ལྟ་བས་ན་ཐེག་པ་ཆེན་པའོ་སྔགས་སྨྲས་པ། མི་མཉམ་པ་ལ་མཉམ་པའི་སྔགས། མཉམ་པ་ལ་ཡེ་ཤེས་ཡོངས་སུ་རྫོགས་པའི་སྔགས། ཡེ་ཤེས་ལས་ཀྱང་བླ་ན་མེད་པར་ཡང་དག་པར་རྫོགས་པའི་སྔགས། ཨཱོྃ་ཨཱོྃ་ཨ་ཨ་སལ་སལ་མ་བ་མ་དེ་ཨེ་མ་ཧོ་མ་ད་ར་ཡེ་སྭཧྭ། །དེའི་ཕྱིར་ན་ཐེག་པ་ཆེན་པོའི་དོན་ལ་སྤྱོད་པར་བྱའོ། དེའི་ཚེ་གཤེན་རབ་ཀྱང་མི་དམིགས་པའི་ཏིང་འཛིན་དེ་ལས་བཞེངས་ནས། འདི་སྐད་ཅེས་གསུངས་སོ། གཡུང་དྲུང་སེམས་དཔའ་སེམས་དཔའ་ཆེན་པོ་ཡིད་ཀྱི་ཁྱེའུ་ཆུང་དང༌། རིགས་ཀྱི་བུའམ། རིགས་ཀྱི་བུ་མོ་གང་ལ་ལ་ཞིག་གིས་ཐེག་པ་ཆེན་པོ་ལ་སྤྱད་ཅིང་ཡུམ་གྱི་སྙིང་པོ་ལ་གནས་ན། ཁྱེད་ཀྱི་བསྟན་པ་དེ་བཞིན་ནོ། ཁྱོད་ཀྱི་བསྟན་པ་དེ་ལ་ཕྱོགས་བཅུའི་བདེ་བར་གཤེགས་པ་ཐམས་ཅད་ཀྱང་རྗེས་སུ་ཡི་རངས་ཏེ། ལེགས་སོ་ལེགས་སོ་ཞེས་བྱ་བ་བྱིན་ཏེ། དེ་སྐད་ཅེས་བཀའ་བསྩལ་ནས། གཡུང་དྲུང་སེམས་དཔའ་སེམས་དཔའ་ཆེན་པོ་ཡིད་ཀྱི་ཁྱེའུ་ཆུང་དང༌། ལྷ་ཡི་དབང་པོ་བརྒྱ་བྱིན་དང༌། ཀླུ་ཡི་རྒྱལ་པོ་འཇོག་པོ་དང༌། ལྷ་དང༌། ཀླུ་དང༌། ལྷ་མ་ཡིན་དང༌། དྲི་ཟ་དང་བཅས་པའི་འཇིག་རྟེན་ཡི་རངས་ཏེ། གཤེན་རབ་ཀྱིས་གསུངས་པ་ལ་མངོན་པར་བསྟོད་དོ། ཐེག་པ་ཆེན་པོ་ཡུམ་གྱི་སྙིང་པོའི་མདོ་ཞེས་བྱ་བ་རྫོགས་སོ། །





ཀུན་གསལ་བྱམས་མ་ཆེན་མོའི་སྔགས་ཀྱི་བསྟོད་པ་ཕན་ཡོན་བཅས་བཞུགས།


			༄༅། །ཡུམ་ཆེན་ཤེས་རབ་བྱམས་མ་ལ་ཕྱག་འཚལ་ལོ། འདིར་བྱམས་མ་ཆེན་མོ་རྩ་བའི་འབུམ་བཞི་ལས། འཇུག་པའི་ཆོ་ག་ལ་བཞི་སྟེ། སྐྱབས་སུ་འགྲོ་བ་དང༌། གསོ་སྦྱོང་དང༌། སེམས་བཟུང་བ་དང༌། སེམས་བསྐྱེད་པའོ། །དང་པོ་སྐྱབས་སུ་འགྲོ་བ་ནི། དགེ་རྒྱས་ཆེན་པོ་བདག་ལ་དགོངས་སུ་གསོལ། བདག་དང་མཐའ་ཡས་པའི་སེམས་ཅན་ཐམས་ཅད་ཀྱིས། དགེ་བཅུའི་རྒྱལ་བ་རྣམས་ཀྱིས་མཛད་པ་ཇི་བཞིན་དུ། དུས་འདི་ནས་བཟུང་སྟེ་འབྲས་བུ་སངས་རྒྱས་ཀྱི་བར། སྐུ་ལྔ་ཡེ་ཤེས་ལྔ་ཡི་མངའ་བདག་སངས་རྒྱས་ལ་སྐྱབས་སུ་མཆིའོ། ཚད་གསུམ་བདེན་པ་གཉིས་ཀྱི་རང་བཞིན་བོན་ལ་སྐྱབས་སུ་མཆིའོ། ས་གསུམ་སྤངས་རྟོགས་ལམ་གྱི་སྣ་འདྲེན་སེམས་དཔའ་ལ་སྐྱབས་སུ་མཆིའོ། གཉིས་པ་གསོ་སྦྱོང་ནི། དྲང་སྲོང་ཆེན་པོས་བདག་ལ་དགོངས་སུ་གསོལ། བདག་ནི་བསྐལ་པ་འབུམ་ཕྲག་གྲངས་མེད་པའི་དུས་ནས། ད་ལྟ་འདི་ལ་ཐུག་གི་བར་དུ་སྡིག་པ་མི་དགེ་བའི་ལས་ཅི་བགྱིས་པ་ཐམས་ཅད་འབྱང་བའི་ཐབས་ཤིག་འཚལ་ལོ། རྩ་ལག་གི་ཉམས་ཞིག་སྔར་བྱས་པ་ལ་གནོང་ཞིང་བཤགས་པར་འཚལ་ལོ། ད་ལྟ་བགྱིས་པ་ལ་མི་འཆབ་ཅིང་འགྱོད་པར་འཚལ་ལོ། སླད་ཆད་ཀྱང་མི་བགྱིད་དེ་སྡོམ་པར་འཚལ་ལོ། གསུམ་པ་སེམས་བཟུང་བ་ནི། སེམས་དཔའ་ཆེན་པོ་བདག་ལ་དགོངས་སུ་གསོལ། གཡུང་དྲུང་གི་ས་ཆེན་པོ་ལ་རབ་ཏུ་ཞུགས་པའི་སེམས་དཔའ་རྣམས་ཀྱིས་བགྲོད་པ་ཇི་བཞིན་དུ། བདག་དང་མཐའ་ཡས་པའི་སེམས་ཅན་ཐམས་ཅད་ཀྱིས། རིན་པོ་ཆེའི་སེམས་འདི་ཡོངས་སུ་བཟུང་ནས། ཐེག་པ་གོང་མ་ལ་སྤྱོད་ཅིང་ཁྲི་འཕང་དང་པོ་ལ་རྟོགས་ཏེ། གཤེན་རབ་ཀྱི་ལམ་བགྲོད་པར་བྱའོ། དཀར་པོ་བག་ཆགས་མེད་པ་དང༌། ཐུགས་རྗེ་རྒྱུན་དུ་ཞུགས་པ་དང༌། དྲང་པོ་འཁོར་བ་མེད་པ་དང༌། དབུ་མ་བླ་རུ་ཕྱིན་པ་སྟེ། གཤེན་རབ་ཀྱི་ལམ་བགྲོད་ཅིང་ངེས་དོན་བསྒོམ་པར་འཚལ་ལོ། བཞི་པ་སེམས་བསྐྱེད་པ་ནི། ཡེ་གཤེན་ཆེན་པོས་བདག་ལ་དགོངས་སུ་གསོལ། བདག་དང་མཐའ་ཡས་པའི་སེམས་ཅན་ཐམས་ཅད་ཀྱིས། རྫོགས་པའི་སངས་རྒྱས་རྣམས་ཀྱི་མཛད་པ་ཇི་བཞིན་དུ། གཡུང་དྲུང་སེམས་དཔའི་སྤྱོད་པ་ཟབ་མོ་ལ་བསླབ་པར་བྱའོ། འཁོར་བའི་བོན་རྣམས་འཁོར་བ་ལ་གནས་པར་མི་བྱའོ། འཁོར་བའི་བོན་རྣམས་ལ་འཁོར་བ་ལ་གནས་པར་མི་བྱའོ། འཁོར་བའི་བོན་རྣམས་ཀྱིས་ཀྱང་འཁོར་བ་ལ་གནས་པར་མི་བྱའོ། རྣམ་པར་བྱང་བ་མྱ་ངན་ལས་འདས་པ་ཡང་དག་པའི་དོན་ལ་སྤྱོད་ཅིང་སྤྱད་པར་བགྱིའོ། འབུམ་ལྔ་ལས་འཇུག་པའི་ཆོ་ག་རྫོགས་སོ། །



			ཡུམ་ཆེན་ཤེས་རབ་བྱམས་མའི་སྔགས་བསྟོད་ཀྱི་ཀླད་དོན་དང་གཞུང་དོན་ནོ། དང་པོ་ཀླད་དོན་ནི། མ་མཆོག་དུས་གསུམ་རྒྱལ་བའི་ཡུམ་ཆེན་མོ་བདེ་བར་གཤེགས་པ་བླ་ན་མེད་པ་ཡང་དག་མངོན་པར་རྫོགས་པའི་སངས་རྒྱས་བྱམས་མ་ཆེན་མོ་ཡུམ་ལ་ཕྱག་འཚལ་ལོ།

			གཞུང་གི་དོན་ནི། ཨཱོྃ་མ་བ་མ་དེ་མ་ཧི་མོ་ཧ་ཨ་མ་ཧོ་མ་ཡེ་རུ་པ་ཡེ་ཏ་འདུ་འདུ་སྭཱཧཱ། ཨཱོྃ་ནི་ཀུན་གསལ་བྱམས་མ་ཆེན་མོ། ཐམས་ཆེན་སྨོན་ལམ་ཐུགས་རྗེའི་ཉི་མ། སྟོབས་ཀྱི་བྱམས་མ་སྐུ་ལྔ་མཆོག་གི། རྒྱས་པ་འབུམ་བདག་ཡུམ་ལ་ཕྱག་འཚལ། །མ་ནི་སྐྱེ་མེད་གདོད་དག་བོན་སྐུ། དྲན་པས་དགྲ་ཡི་འཇིགས་པར་སྐྱོབ་མ། ཀུན་ཁྱབ་སངས་རྒྱས་སྐྱེད་བྱེད་བདག་ཉིད། འབུམ་གཟུངས་མདོ་གསུམ་ཡུམ་ལ་ཕྱག་འཚལ། བ་ནི་འགག་མེད་བོན་སྐུའི་རྩལ་མཆོགབརྩེ་བའི་བྱད་དང་རིགས་སྔགས་གཅོད་མ། ཀུན་ལྡན་ཡུམ་ཆེན་ཐར་པའི་ལམ་འདྲེན། སྐུ་གསུམ་དོན་ལྡན་ཡུམ་ལ་ཕྱག་འཚལ། །མ་མཆོག་ཚད་མེད་རྫོགས་སྐུ་ཆེན་མོ། བུ་འདོད་འགྲོ་ལ་རྒྱལ་རིགས་སྟེར་མ། ཀུན་ཁྱབ་སེམས་ཅན་དོན་ལ་བརྩེ་མཛད། དོན་གསུམ་མངའ་བདག་ཡུམ་ལ་ཕྱག་འཚལ། །དེ་དོན་རྫོགས་སྐུ་རྟོགས་པའི་ཡེ་ཤེས། མཛེ་དང་སུར་ཡ་ཀླུ་གདོན་འདུལ་མ། ཀུན་སྒྲོལ་འཁོར་བའི་སྡུག་བསྔལ་ཞི་བྱེད། རྣམ་གསུམ་གདོན་འདུལ་ཡུམ་ལ་ཕྱག་འཚལ། །མ་གཅིག་སྤྲུལ་སྐུའི་ལམ་འབྲས་ཉིད་ནི། མུ་སྟེགས་ཕ་རོལ་རྒོལ་བའི་གཤེད་མ། ཀུན་མཁྱེན་ཐམས་ཅད་ཡུམ་གྱུར་ཇོ་མོ། རྟགས་གསུམ་སྟོན་མཛད་ཡུམ་ལ་ཕྱག་འཚལ། །ཧི་ནི་སྤྲུལ་སྐུ་རིག་པའི་ཁམས་ཉིད། མི་གཙང་སྐྱོན་རྣམས་འཇོམས་པར་མཛད་མ། ཀུན་སྐྱོབ་གཟི་བརྗིད་ཆེ་བའི་ལྷ་མོ། དག་པ་གསུམ་ལྡན་ཡུམ་ལ་ཕྱག་འཚལ། མོ་ནི་གཡོ་མེད་ངོ་བོ་ཉིད་སྐུ། འཆི་བའི་འཇིགས་ལས་ཚེ་མཆོག་སྦྱིན་མ། ཀུན་རིག་མཚམས་སྦྱོར་ཐུགས་རྗེ་ཐམས་མཁས། མངོན་སུམ་སྣང་མཛད་ཡུམ་ལ་ཕྱག་འཚལ། །ཧ་ནི་ངོ་བོ་ཉིད་ཀྱི་ཆེ་བ། གཟའ་སྐར་སྡེ་བརྒྱད་མ་ལུས་འདུལ་མ། ཀུན་འདུལ་མ་བྱོན་སངས་རྒྱས་སྐྱེད་བྱེད། གནས་གསུམ་དག་པའི་ཡུམ་ལ་ཕྱག་འཚལ། །ཨེ་ནི་ཞི་རྒྱས་དབང་དྲག་རྩ་བ། ཕྲིན་ལས་རྣམ་བཞི་རྒྱས་མཛད་ཉི་མ། ལྷ་སྨན་མཁའ་འགྲོ་མ་མོའི་ཚོགས་བཅས། སྟོབས་བཞི་ལྷུན་གྲུབ་ཡུམ་ལ་ཕྱག་འཚལ། །མ་ཞེས་བླ་མེད་སྲིད་པའི་བྱམས་ཆེན། ཡེ་ཤེས་བཀྲ་ཤིས་སྣ་ཚོགས་སྟོན་མ། རྣམ་དག་པད་མ་གཡུང་དྲུང་ཀློང་གི། སྡེ་བཞི་རྒྱས་མཛད་ཡུམ་ལ་ཕྱག་འཚལ། །ཧོ་ལས་ཕྱི་ནང་གསང་བ་ཡང་གསང༌། མངོན་རྟོགས་ཐབས་དང་གནས་དག་ལམ་འབྱེད། བཅུ་དྲུག་ལམ་འབྱེད་མངོན་ཞུགས་ཆེན་མོ། སྒོ་བཞི་སྲུང་མཛད་ཡུམ་ལ་ཕྱག་འཚལ། །མ་ཆེན་བྱམས་ཆེན་བརྒྱ་དང་རྩ་བརྒྱད། འབུམ་དང་ལུང་དང་རིག་པའི་གནས་མ། མདོ་སྡེའི་མངའ་བདག་རྒྱུད་ཀྱི་དབང་འབུམ། མཛོད་དོན་མཆོག་བཞིའི་ཡུམ་ལ་ཕྱག་འཚལ། །ཡེ་ནི་བྱམས་ཆེན་སུམ་བརྒྱ་དྲུག་ཅུ། ཁམས་དང་གནས་དང་རིག་པའི་ཡུལ་ལ། ལྟོས་མཛད་འགྲོ་བའི་དོན་དུ་བཞེངས་མ། ཡུལ་བཞི་སངས་རྒྱས་ཡུམ་ལ་ཕྱག་འཚལ། །རུ་ནི་བྱམས་སྲས་ལྔ་སྟོང་ལྔ་བརྒྱ། ཡེ་གཤེན་གཡུང་དྲུང་སེམས་དཔའི་ཡུམ་མ། གནམ་ས་སྲིད་པའི་བོན་གཤེན་རྔ་ཐོགས། མུ་བཞི་སྲས་བསྐྱེད་ཡུམ་ལ་ཕྱག་འཚལ། པ་ནི་བྱམས་ཕྲན་འབུམ་ཕྲག་མཐའ་ཡས། ལྷ་མོ་སྨན་མོ་མཁའ་འགྲོ་མ་མོ། སྣ་ཚོགས་སྤྲུལ་སྐུ་འགྲོ་དོན་མངོན་ཞུགས། ཚོགས་བཞི་དཔག་མེད་ཡུམ་ལ་ཕྱག་འཚལ། །ཡེ་ནི་རྒྱས་པ་རྒྱ་ཆེའི་ཡུམ་རྣམས། ཐུགས་ཀྱི་ཡང་སྙིང་བྱམས་མར་འདུས་མ། རྩ་བའི་སྔགས་བསྟོད་འདི་ཡིས་འགྲུབ་མ། གསང་གསུམ་མཛོད་འཛིན་ཡུམ་ལ་ཕྱག་འཚལ། །ཏ་ནི་འཇིག་རྟེན་གསུམ་གྱི་དཔལ་མགོན། ལྷ་ཀླུ་གནོད་སྦྱིན་ཕྱོགས་སྐྱོང་འདུལ་མ། སྡེ་བརྒྱད་ཀུན་ལ་མངའ་མཛད་ཆེན་མོ། འགྲོ་དྲུག་སྒྲོལ་མཛད་ཡུམ་ལ་ཕྱག་འཚལ། །འདུ་འདུ་འཁོར་འདས་གཉིས་ལ་གནས་ཀྱི། ས་བཅུའི་སེམས་དཔའ་རྣམས་ཀྱིས་བསྟོད་མ། སངས་རྒྱས་མ་ལུས་ཀུན་གྱི་ཡུམ་གཅིགས་གསུམ་འདུལ་མཛད་ཡུམ་ལ་ཕྱག་འཚལ། །སྭཱ་ཡི་ཡི་གེ་རྫོགས་པའི་བར་དེར། ཀུན་གསལ་འབུམ་ལྔ་ཁམས་བརྒྱད་བྱམས་མ། ཤེས་དང་ཤེས་བྱ་མ་ལུས་ཉིད་དོན། མཐའ་གསུམ་བྲལ་གྱུར་ཡུམ་ལ་ཕྱག་འཚལ། །ཧཱ་ནི་མདོ་ཡི་སངས་རྒྱས་ཡུམ་སྟེ། བདེ་བར་གཤེགས་པ་བླ་ན་མེད་པ། ཡང་དག་མངོན་པར་རྫོགས་པའི་སངས་རྒྱས། བྱམས་མ་ཆེན་མོ་ཡུམ་ལ་ཕྱག་འཚལ། །ཨཱོྃ་མ་བ་མ་དེ་མ་ཧི་མོ་ཧ་ཨེ་མ་ཧོ་མ་ཡེ་རུ་པ་ཡེ་ཏ་འདུ་འདུ་སྭཱཧཱ། །དེ་ནས་ཕན་ཡོན་ནི། སྔགས་ཀྱི་རྒྱལ་པོ་ཉི་ཤུ་རྩ་གཅིགབོན་གྱི་རྒྱལ་པོ་བྱམས་མའི་བསྟོད་པ། ལུང་གི་རྒྱལ་པོ་ཀུན་གསལ་ཆེན་མོ། བཀའ་ཡི་རྒྱལ་པོ་སྟོན་པས་གསུངས་པ། ཉེར་གཅིག་ལེའུ་འཁོར་འདས་མ་ལུས། མཁྱེན་སྤྱོད་ཐམས་ཅད་ཚངས་པ་ཉིད་དོ། འདི་བཀླག་བོན་རྣམས་རྫོགས་པར་འགྱུར་ཏེ། ཕན་ཡོན་བསམ་མཐའ་ཡས་པ་འཐོབ་བོ། རྩ་བའི་སྔགས་བསྟོད་ཉི་ཤུ་རྩ་གཅིག ། སྟོན་པས་གསུངས་པ་ལ་མངོན་པར་བསྟོད་དོ། །འཛབ་བསྟོད་ནི། སྐུ་ལྔ་སྐྱོབས་པ་མ་བརྒྱད་དང༌། བཅུ་དྲུག་སོ་གཉིས་ལྔ་བཅུའི་ཚོགས། སྐྱེ་རྒས་ན་འཆི་འདུལ་མཛད་མ། བྱམས་ཆེན་རྒྱལ་བ་སྲས་བཅས་ཀྱིས། དགྲ་དང་བྱད་དང་རིགས་དང་ཀླུ། མུ་སྟེགས་སྐྱོན་སྒྲིབ་ཚེ་སྲོག་གཟའ། འཇིགས་པ་བརྒྱད་ལས་སྐྱོབས་པ་དང༌། དཔལ་དང་འབྱོར་བའི་དངོས་གྲུབ་སྕོལ། རྫོགས་སངས་རྒྱས་པར་མཛད་དུ་གསོལ། །ཞེས་ཡང་སྙིང་གཟུངས་ལས་གསུངས་སོ། །ཐམས་ཅད་བསྟོད་པའི་རྒྱལ་པོ་འདི་བརྗོད་པས། ཤེས་རབ་བྱམས་མ་ཡུམ་གྱི་དབྱིངས་ཉིད་དུ། སྤྲོས་བྲལ་བདེ་ཆེན་བོན་སྐུར་སངས་རྒྱས་ཤོགཅེས་འབུལ་ལྔ་ལས་བསྟོད་པ་གསུངས་པ་རྫོགས་སོ། ཀུན་གསལ་བྱམས་མ་ཆེན་མོ་འབུམ་ལྔ་ཁམས་བརྒྱད་བསྟོད་པ་རྗེ་བཙུན་ཁྲོ་ཚང་འབྲུག་ལྷས་ཟར་གྱི་སྟག་སྣ་ནས་གཏེར་ལ་གདན་དྲངས་པ་དགེའོ། །





དབལ་ཕུར་བཅུད་དྲིལ་བཞུགས།


			༄༅། །བསྭོ་ཨཱོྃ་ཧེ་ཏྲག་ཤ་ཏིབ་ཏ་ཀི་ལིང་ཡ། ཙཀྲ་མ་ར་ཡ། ཨ་པྲ་ཙིན་དྷ་ཀྲོ་ཏ་ཏི་སྟ་བྷིན་དྷ་སྤོ་ཏ་ལྷན། དབལ་ཕུར་ནག་པོ་དགྲ་བགེགས་ཀྱི་སྙིང་ལ་ཁ་ཐཾ་རྦད་ཐུམ་སྟ་ནན། བསྭོ་ཨཱོྃ་ཧེ་ཏྲག་ཤ་ཏིབ་ཏ་ཀྱི་ལིང་ཡ། ཙཀྲ་མ་ར་ཡཱ། ཨ་པྲ་ཙིན་དྷ་ཁྲོ་ཏ་ཏི་སྟ་བྷིན་དྷ་པུར་པ་ཏྲ་ཡ་བྷིན་དྷ་སྤོ་ཏ་ལྷན། དབལ་ཕུ་ནག་པོ་དགྲ་བགེགས་ཀྱི་སྙིང་ལ་ཁ་ཐམ་རྦད་མུམ་མ་ར་ཡ། ཁ་རག་བུམ་ལིང་ཐུམ་སྟ་ནན། བསྭོ་ཨཱོྃ་ཧེ་ཏྲགྴ་ཤ་ཏྲུམ་ཏིབ་ཏ་ཁྲི་ལིང་ཡ། ཙཀྲ་མ་ར་ཡ། ཨ་པྲ་ཙིན་དྷ་ཀྲོ་ཏ་ཏི་སྟ་བྷིན་དྷ་པུར་པ་ཏྲ་ཡ་བྷིན་དྷ་སྤོ་ཏ་ལྷན། རྦིན་ཟེ་ཡ་མ་འུར་ཆུམ་ཀུག་དུར་པ་ཁུ་ཁུ་ཡ། ན་ག་པྲ་ལ་དུན། མ་མ་རཀྴ་མུཾ་མ་ར་ཡ་ཁ་རག་བུམ་ལིང༌། ཀི་ལིང་ཕུར་ཧྲིམ་ཤ་ཏྲུམ་མ་ར་ཡ་ཏི་སྟ་ལྷན། བསྭོ་བསྭོ་དབྱིངས་ན་བཞུགས་པའི་ཁྲོ་བོ་ཕུར་ནག་བསྭོ། ཕྱོགས་བཅུ་མེ་རི་འབར་བའི་འོད་དཔུང་ནས། འདུ་འཕྲོ་ཆོ་འཕྲུལ་ཁྲོ་བོ་ཕུར་ནག་སྐུ། དངོས་པོ་མེད་ལ་མཚན་མའི་སྐུར་བསྟན་པ། རྒྱན་དང་ཆ་ལུགས་འཇིགས་པའི་ཁྲོ་རྔམ་ཅན། ཞལ་གསུམ་ཕྱག་དྲུག་སྐུ་སྨད་ཕུར་པའི་དབལ། དབལ་གྱི་ཕུར་ནག་ལྷ་ལ་ཕྱག་འཚལ་བསྟོད། བསྭོ་ཕྱོགས་བཅུ་བདེ་བར་གཤེགས་པའི་ཕོ་བྲང་ན། རང་བྱུང་འཇིགས་བྱེད་ལྷ་གསས་མཐུ་སྟོབས་ཅན། བསྐྱེད་པའི་རྒྱུ་མེད་བཞུགས་པའི་གནས་མེད་ཀྱང༌། ཐུགས་རྗེས་བསྟན་པ་གཉེན་པོ་བསྲུང་བ་དང༌། ལས་ཀྱི་དགྲ་བགེགས་དབང་དུ་བསྡུ་བའི་ཕྱིར། མཁའ་ཀློང་དབྱིངས་ནས་སྤྲུལ་པ་མངོན་ཕྱུངས་ལ། དབལ་གཤེན་བདག་ལ་དབང་བསྐུར་བྱིན་གྱིས་རློབས། བདག་གི་ལུས་འདི་ཁྲོ་བའི་སྐུར་གྱུར་ཏེ། ཁྲོ་ཚོགས་ཐུགས་རྗེས་གཉིས་མེད་དམ་དུ་བསྲེ། བསྭོ་དྲག་པོ་ལྷ་གསས་རང་འབྱུང་ལྷ། དུག་ལྔའི་གཉེན་པོ་ཕུར་པའི་སྐུ། ཡེ་ཤེས་དབལ་གྱི་ཁྲོ་བོ་བཅུ། ཁྲ་གསས་མེ་གསས་དབལ་གསས་དང༌། གློག་གསས་མཁའ་འགྱིང་བདུད་ནག་འབར། གནམ་གྲགས་ངར་ཆེན་སྡོམ་ཆེན་འཁྱིལ། འབྲུག་གསས་སྟག་ལ་མཁའ་འགྱིང་ཁྲོ། གཉིས་མེད་དབྱིངས་ཀྱི་ཁྲོ་མོ་བཅུ། སྟོང་ཁྱབ་མ་དང་ཁ་འབར་མ། རྫ་ལ་མ་དང་འོད་འཕྲོ་མ། མེ་འགྱུ་མ་དང་གཏུམ་ཀློང་མ། རྦ་ཀློང་མ་དང་སྒྲ་འབྱིན་མ། རལ་ཁ་མ་དང་དབང་སྡུད་མ། བྱིན་རླབས་ཡུམ་ཆེན་ཐུགས་རྗེ་བྱམས། ཡབ་ཡུམ་སྤྲུལ་པའི་ཆོ་འཕྲུལ་དུ། ཁྲ་ཐབས་གཟེ་མ་ཉི་ཤུ་གཅིགསྒོ་བཞི་སྒོ་བ་ཡབ་ཡུམ་བརྒྱད། འཇིགས་པ་བཞི་ཡི་སྒོ་གཅོད་ཡབ། ཐར་པ་བརྒྱད་ཀྱི་སྒོ་འབྱེད་ཡུམ། ཕོ་ཉ་སྤྲུལ་པ་འཁོར་དང་བཅས། དྲག་པོ་ཞེ་སྡང་ཕུར་པའི་ལྷ། ལས་དང་ཉོན་མོངས་གདུག་སེམས་འཇོམས། དྲག་པོ་དབལ་ཕུར་ལྷ་རུ་བདར། བསྭོ་ནམ་མཁའ་བར་སྣང་ས་གཞི་དང༌། ཕྱོགས་མཚམས་ཀུན་ནས་ལས་བྱེད་པ། གསང་ཁྲ་ཡབ་ཡུམ་སྤྲུལ་པ་ལས། འཇིགས་པའི་ཁྲ་ལྔ་སྤྲུལ་པར་བཅས། ཟ་བྱེད་ཁྲ་སྦྱང་དམར་ནག་དང༌། གཏིང་ཁམས་ས་བདག་བུད་མེད་ཚོགས། དབལ་ཕུར་ལས་མཁན་བརྒྱ་རྩ་བརྒྱད། སྔོན་ཚེ་དབལ་གཤེན་བཀའ་བཞིན་དུ། དྲག་པོ་ཕུར་པའི་ཕྲིན་ལས་སྒྲུབ། ལས་ངན་དགྲ་ལ་ཕུར་པ་ཐོབ། གང་ལྟར་བཅོལ་བའི་ཕྲིན་ལས་མཛོད། བསྭོ་དུག་ལྔའི་བདུད་འདུལ་དྲག་པོ་ཕུར་པའི་ལྷ། གཙོ་འཁོར་སྤྲུལ་པ་བཅས་པའི་ཁྲོ་ཚོགས་རྣམས། དངོས་བཤམས་ཡིད་སྤྲུལ་མཆོད་པ་འདི་བཞེས་ལ། དབལ་གཤེན་བདག་ལ་བྱིན་ཕོབས་དབང་སྐུར་ཞིགལྷ་མཆོག་ཁྱེད་དང་གཉིས་སུ་མེད་པ་རུ། ཁྲོ་ཚོགས་ཡེ་ཤེས་བདག་ལ་མངོན་དུ་སྩོལ། སྣང་སྲིད་འཁྲོས་པ་ཁྲོ་བོ་ཕུར་ནག་སྐུ། གཡོ་བ་མེད་ལས་གཡོ་བའི་ཆོ་འཕྲུལ་དུ། ལོག་འདྲེན་དགྲ་བགེགས་འདུལ་བའི་འཇིགས་ཚོགས་ཅན། དྲག་པོ་དབལ་ཕུར་ཕྲིན་ལས་མངོན་སྤྱོད་དབལ། མཁའ་ཀློང་དབྱིངས་ནས་རང་བྱུང་ཤར་བའི་གསས། འཕྲིན་ལས་དྲག་པོ་མྱུར་སྒྲུབ་དབལ་ལ་བསྟོད། བསྭོ་ཧེ་ཏྲགྴ་ཏིབ་ཏ་ཤ་ཏྲུམ་མ་ར་ཡ་ཏི་སྟ་ལྷན། །





སྤུ་གྲི་དམར་པོའི་བཅུད་དྲིལ་བཞུགས་སོ། །


			༄༅། །བསྭོ་ཧེད་རཾ་མ་ཧ་ནེ་རཾ་ཁྲོ་ཏ་རཾ་ར་ཡོ་ཛཿབདག་དང་འཁོར་ལ་རཀྴ་བསྲུངས་ཤིགབསྭོ་བོན་ཉིད་དབྱིངས་ཀྱི་གསས་མཁར་ནས། བདེ་བར་གཤེགས་པའི་ཐུགས་ཀྱི་སྲས། སྟག་ལ་མེ་འབར་དབལ་གྱི་སྐུ། སྤྲུལ་པའི་འཁོར་དང་བཅས་པ་རྣམས། བོན་གྱི་བསྟན་པ་སྲུང་བའི་ཕྱིར། གནས་འདིར་སྤྱན་འདྲེན་གཤེགས་སུ་གསོལ། གཉིས་མེད་དོན་གྱི་བརྟན་པར་བཞུགས་སུ་གསོལ། ལུས་ངག་ཡིད་གསུམ་གུས་པས་ཕྱག་འཚལ་ལོ། ཆག་ཉམས་འགལ་འཁྲུལ་ཐམས་ཅད་མཐོལ་ལོ་བཤགས། ཕྱི་ནང་མཆོད་པའི་བྱེ་བྲག་དང༌། གེ་ཤན་དུན་ཙེའི་ཤ་ཁྲག་འདི། ཁྲོ་ཆེན་ཁྱེད་ལ་མཆོད་པ་འབུལ། བསྭོ་སུ་ར་ལ་ཁ་ཧིཿཡུ་ཏི་ལ་ཁ་ཧིཿཤ་ཏྲུཾ་བྷུད་དྷ་དུན་ཙེ་བྱད་མའི་ཤ་ཁྲག་ལ་ཁ་རཾ་ཁ་ཧི། །བསྭོ་གཡུང་དྲུང་མེ་རི་མཚོན་ཆ་འཁྲུགས་པའི་གུར་ཁང་ན། ཉིཟླ་པདྨ་གེ་ཤན་བསྒྲལ་བའི་གདན་སྟེང་དུ། དུས་གསུམ་བདེར་གཤེགས་ཐུགས་ཀྱི་སྲས། ཁྲོ་ཆེན་སྟག་ལ་མེ་འབར་ནི། སྐུ་མདོག་མཐིང་ནག་བརྗིད་པའི་སྐུ། རལ་པ་སྲིད་གསུམ་རྩེ་ལ་འཁྱིལ། ལྷ་གཤེན་ཁ་ལོ་གྱེན་དུ་བསྒྱུར། སྤྱན་བསྒྲད་ཞལ་གདངས་མཆེ་བ་གཙིགས། དུན་ཙེ་ཉམས་པ་འཇོམས་ཤིང་སྒྲོལ། དབུ་ལ་དབྱིངས་ཀྱི་ལྷ་ལྔ་བཞུགས། སྒྲུབ་གཤེན་ཚེ་བསྲིང་སྲོག་ཀྱང་སྐྱོབ། ཕྱག་གཡས་མེ་ཡི་འཁོར་ལོ་བསྐོར། དུན་ཙེ་ལྷ་དང་བཅས་པ་བསྲེགས། ཕྱག་གཡོན་གསེར་གྱི་འཁོར་ལོ་བསྐོར། སྲུང་སྐྱོབས་ལས་ལ་ཐོགས་ཆགས་མེད། ཐུགས་ཁ་གསེར་གྱི་གའུའི་དབུས། བསྭོ་ལས་འོད་ཟེར་གཡས་སུ་འཁོར། ཕར་འཕྲོས་སྣང་སྲིད་དགྲ་བགེགས་བསྲེག ། ཚུར་འདུས་གུར་ཁང་ཁྲོ་བོར་འཁྲིགས། མ་ཊཾ་བདུད་ཀྱི་གཡང་གཞི་གསོལ། སྟག་ཤམས་སྦྲུལ་གྱི་སྐུ་རེགས་བཅིངས། སྲིན་པོའི་ཐོད་རློན་སེ་རལ་ཁ། ཧ་རཾ་ཤག་གི་སྒྲ་ཆེན་སྒྲོགས། གེ་ཤན་དུན་ཙེ་གནས་ནས་བརྒྱལ། རྔམས་པའི་ང་རོ་འབྲུག་ལྟར་སྒྲོག ། སྣང་སྲིང་ལྷ་འདྲེ་བྲན་དུ་བཀོལ། ཁྲོ་ཆེན་སྟག་ལ་མེ་འབར་གྱིས། ཕོ་ཉ་དྲེགས་པ་བཅོ་བརྒྱད་འགྱེད། ཀུན་ཀྱང་མཐིང་ནག་རལ་པ་ཅན། གཡས་པས་རེ་གཡབ་ལྕགས་ཀྱུ་བསྣམས། གེ་ཤན་དུན་ཙེ་ཉམས་པ་ཡི། ལྷ་དང་ཕྱེས་ཤིང་སྙིང་ནས་འདྲེན། གཡོན་པས་ཐོག་མདའ་དམར་པོ་འཕེན། གེ་ཤན་དུན་ཙེ་ཉམས་པ་ཡི། གུར་ཁང་བཤིགས་ལ་ལུས་སེམས་ཕྲོལ། རྣམ་ཤེས་མར་མེ་མྱུར་དུ་སོད། རྩ་རྒྱུད་ཆོད་ལ་དྲུངས་ནས་ཕྱུང༌། བྱད་མ་རང་ཤེད་ཕོབ་ལ་རྡུལ་དུ་རློགགཡུང་དྲུང་བོན་གྱི་བསྟན་པའི་རུ་དར་འཕྱོར། བཅོལ་བའི་ཕྲིན་ལས་གྲུབ་པར་མཛོད། །བསྭོ་ཤ་ཏྲུཾ་བྷུད་དྷ་དུན་ཙེ་བྱད་མའི་ཤ་ཁྲག་ལ་ཁ་རཾ་ཁ་ཧིཿ། །





མཁའ་འགྲོ་ཤེས་རབ་བློ་འཕེལ་ཞལ་ལུང་བར་ཆད་ལམ་སེལ་བསམ་པ་ལྷུན་གྲུབ་བཞུགས་སོ། །


			༄༅། །ཨེ་མ་ཧོ། སྔོན་བྱོན་དྲང་ངེས་ཕྱོགས་བཅུའི་སངས་རྒྱས་དང༌། ད་བྱོན་དྲང་ངེས་ཕྱོགས་བཅུའི་སངས་རྒྱས་དང༌། སླད་བྱོན་དྲང་ངེས་ཕྱོགས་བཅུའི་སངས་རྒྱས་སོགས། དུས་གསུམ་སངས་རྒྱད་ཀུན་འདུས་བླ་མའི་ཐུགས། སྐྱབས་གནས་ཀུན་འདུས་རྩ་བའི་བླ་མ་ལ། ཕྱག་འཚལ་སྡིག་བཤགས་མཆོད་འབུལ་གསོལ་བ་འདེབས། བར་ཆད་ཀུན་ཞི་ཐར་པའི་ལམ་སྣ་འདྲེན། བསམ་པ་ལྷུན་གྱིས་གྲུབ་པར་བྱིན་གྱིས་རློབས། རྒྱལ་བ་ཀུན་གྱི་དགོངས་པ་མངོན་ཤར་བཀའ། མ་ལུས་ཀུན་མཁྱེན་འཕགས་པ་ཀུན་གྱི་ལུང༌། བཀའ་ལུང་ཀུན་ཤོང་དྲི་མེད་རང་རིག་སྣོད། ཚད་གསུམ་བོན་མཆོག་ཀུན་འདུས་བླ་མའི་གསུང༌། སྐྱབས་གནས་ཀུན་འདུས་རྩ་བའི་བླ་མ་ལ། ཕྱག་འཚལ་སྡིག་བཤགས་མཆོད་འབུལ་གསོལ་བ་འདེབས། བར་ཆད་ཀུན་ཞི་ཐར་པའི་ལམ་སྣ་འདྲེན། བསམ་པ་ལྷུན་གྱིས་གྲུབ་པར་བྱིན་གྱིས་རློབས། བསླབ་པ་ཚུལ་ཁྲིམས་ལྡན་པའི་དགེ་འདུན་དང༌། བསླབ་པ་ཏིང་འཛིན་ལྡན་པའི་དགེ་འདུན་དང༌། བསླབ་པ་ཤེས་རབ་ལྡན་པའི་དགེ་འདུན་སོགས། བསླབ་གསུམ་དགེ་འདུན་ཀུན་འདུས་བླ་མའི་སྐུ། སྐྱབས་གནས་ཀུན་འདུས་རྩ་བའི་བླ་མ་ལ། ཕྱག་འཚལ་སྡིག་བཤགས་མཆོད་འབུལ་གསོལ་བ་འདེབས། བར་ཆད་ཀུན་ཞི་ཐར་པའི་ལམ་སྣ་འདྲེན། བསམ་པ་ལྷུན་གྱིས་གྲུབ་པར་བྱིན་གྱིས་རློབས། དུས་གསུམ་ཕྱོགས་བཅུའི་སངས་རྒྱས་བྱིན་རླབས་དང༌། ཚད་གསུམ་ལུང་རྟོགས་བོན་གྱི་བྱིན་རླབས་དང༌། བསླབ་གསུམ་སེམས་དཔའི་མང་ཚོགས་བྱིན་རླབས་ཀྱིས། སྒོ་གསུམ་སྨོན་ལམ་གང་བཏབ་མྱུར་དུ་འགྲུབ། འདི་ཡི་མཐུ་སྟོབས་བདག་སོགས་གར་གནས་སར། ནད་མུག་མཚོན་འཁྲུགས་མི་མཐུན་མིང་མེད་ཀུན། སེམས་ཅན་དཔལ་འབྱོར་ཕུན་ཚོགས་ཐེག་གསུམ་བོན། མཁའ་ཁྱབ་ས་སྟེང་དར་རྒྱས་ཡུན་གནས་ཤོགཅེས་བར་ཆད་ལམ་སེལ་བསམ་པ་ལྷུན་གྲུབ་འདི་ནི། ཚར་གཅིག་འདོན་པས་ལོ་གཅིག་གི་བར་ཆད་ཞི། ཚར་བརྒྱ་འདོན་པས་ཚེ་གཅིག་གི་བར་ཆད་ཞི། རྒྱུན་དུ་ཡི་དམ་བྱས་ན་སྡིག་སྒྲིབ་མ་ལུས་དག་ནས་ཚེ་གཅིག་ལ་སངས་རྒྱས། གཞན་ཡང་འདོན་པ་ཙམ་གྱིས་ལྷ་འདྲེ་མི་གསུམ་གཅན་ཟན་དུད་འགྲོ་འབྱུང་ལྔ་ལ་སོགས་པའི་འཇིགས་པ་དང་གནོད་པ་ཐམས་ཅད་སྐྱབས་ནུས་སོ། ནད་གདོན་ཞི་ཞིང་མི་ངན་རྨི་ངན་ཐན་ངན་ལྟས་ངན་ཐམས་ཅད་བཟློག་པར་འགྱུར། སྨོན་ལམ་བཏབ་ཅིང་དངོས་གྲུབ་ཕུལ་ན། ཟས་འདོད་པ་ལ་ཟས། གོས་འདོད་པ་ལ་གོས། བུ་འདོད་པ་ལ་བུ་ལ་སོགས་མཆོག་གི་དངོས་གྲུབ་གང་ཞུས་པ་ཡོང་བར་ཐེ་ཚོམ་མེད། ས་མ་ཡ་རྒྱ་རྒྱ་རྒྱཿབོན་སྐུ་ཀུན་ཏུ་བཟང་པོས་རྫོགས་སྐུ་ཤེས་རབ་སྨྲ་སེང་ལ་མཁའ་འགྲོ་ཤེས་རབ་བློ་འཕེལ་གྱིས་བདག་ལའོ། ། ། །





རིག་འཛིན་ཚེ་ཡི་རྒྱལ་པོ་ཚེ་དབང་མཆོག་འདུས་བྱ་རི་མའི་སྒྲུབ་པ་བཞུགས་པ་ལེགས་སོ། །


			༄༅། །ཨེ་མ་ཧོ། སྐྱེ་མེད་རང་བྱུང་སྤྲུལ་པའི་སྐུ། དུས་གསུམ་སངས་རྒྱས་ཀུན་འདུས་མཆོགགཡུང་དྲུང་འགྱུར་མེད་ཚེ་ཡི་ལྷ། ཚེ་དབང་རིག་འཛིན་སྐུ་ལ་བསྟོད། །གསང་བ་ཚེ་ཡི་སྒྲུབ་པ་ལས། ཡང་གསང་མན་ངག་མཐའ་རུ་ཕྱིན་པའི་བཅུད། གང་ཞིག་སེམས་ཅན་ཚེ་ཟད་པ་དང༌། ཚེ་ཉམས་པ་སོགས་ཀྱི་དོན་དུ། ཡུམ་ཆེན་ཐུགས་རྗེ་ཀུན་སྒྲོལ་མས། འགྲོ་བ་ཡོངས་ལ་ཕན་གདག་པའི་ཕྱིར་དུ། བྱ་རི་གཙུག་ལྡན་གྱི་གནས་སུ་རིག་འཛིན་མཁའ་འགྲོའི་ཚོགས་ཀྱིས་བསྐོར་ནས་བཞུགས་སོ། དེ་དུས་ཁོ་བོ་བདག་ལ་ཚེ་ཡི་དངོས་གྲུབ་ཐམས་ཅད་བརྒྱུད་ཅིང་ཐོབ་པ་ལགས་སོ། འདི་ཉིད་སྒྲུབ་པའི་བཅའ་གཞི་བསྟན་པ་ནི། གནས་དབེན་པའི་ས་ལ་གཞི་མ་དཀར་པོའི་སྟེང་དུ། འབྲུ་ཡི་ཚོམ་བུ་གཡུང་དྲུང་རིས་སུ་བཀོད། རིན་ཆེན་བུམ་པའི་ནང་དུ་རིན་པོ་ཆེ་དང་སྨན་སྣ་ཚོགས་བླུགས་ལ། ཡུ་ཏི་ཆང་གིས་འཕྲད་ཀྱང་བརྩལ། ཚེ་ཡི་རིལ་བུ་བདུན་ཚར་བླུགས། ཚེའི་སྙིང་པོ་བརྒྱ་རྩ་བཏབ་ལ་མགུལ་འཆིང་གཟུངས་ཐག་དང་ལྡན་པར་བྱ། ཚེ་ཡི་འབྲང་རྒྱས་མར་གྱིས་བྱུག་ལ་བུམ་པའི་ཁར་བཞགམདའ་བྱ་རྒོད་མ་ལ་ཙཀླི་དང་དར་སྣ་ཚོགས་བཏག་ཅིང་རྟེན་དུ་གཟུགས། སྐྱབས་འགྲོ་སེམས་བསྐྱེད་ལུགས་བཞིན་བྱ། ཕྱི་མཚམས་ས་ཆོག་དཀྱིལ་འཁོར་བཅའ་གཞི་གཏའ་ཆེན་བུམ་ཆོག་རྣམས་ནི། ཞི་ཁྲོ་སྤྱི་སྤུངས་སམ་ཆོག་ཁྲིགས་ཕོ་རྒྱུད་མོ་རྒྱུད་གང་རུང་ལྟར་བྱ། དུག་ཕྱུང་ཁྲུས་བསང་དག་པར་བྱས་ལ། དེ་ནས་ལྷ་ཆའི་སྒྲ་བཏང་ལ་མཚམས་བཅད་ནི་འདི་སྐད་དོ། །བསྭོ་ང་ནི་རིག་འཛིན་ཚེ་ཡི་ལྷ། སྐྱེ་འཆི་མེད་པ་གཡུང་དྲུང་སྐུ། འགྱུར་མེད་ཡེ་ཤེས་ཆེན་པོ་ཉིད། སྟོང་ཉིད་རོལ་པ་ཆེན་པོའི་ངང༌། བགེགས་ཞེས་བྱ་བ་མེད་ན་ཡང༌། རྣམ་པར་རྟོག་པའི་འཁྲུལ་རྟོག་གིས། གསང་བ་མ་རིག་ཁུ་འཕྲིག་སེམས། ཉུ་ལེ་ཚེ་ཡི་བར་ཆད་བགེགས། ཐམས་ཅད་ཐབས་ཀྱི་དབྱིངས་སུ་བསྒྲལ། བར་ཆད་ཐལ་བ་རྡུལ་དུ་རློགཨ་ཏི་པྲ་མ་ཨུ་ཙ་ཏྱ་ཕཊཿཅེས་མཚམས་བཅད་ལ་བཀའ་སྒོ་བྱ། སྐྱབས་སེམས་གསོལ་འདེབས་སྤྱི་བཞིན་ལ། དེ་ནས་ཏིང་འཛིན་མངོན་རྟོགས་གསལ་གདབ་ནི། སྐད་ཅིག་རང་ཉིད་བླ་མ་ཚེ་དབང་རིག་འཛིན་ཞལ་གཅིག་ཕྱག་གཉིས་པ། སྐུ་མདོག་དཀར་གསལ་གཞོན་ནུ་ལོ་བརྒྱད་ཚུལ། ཕྱག་རྒྱ་མཆོད་སྦྱིན་ཨ་དང་གཡུང་དྲུང་འཛིན་པ། སྐུ་ལ་བྱ་རྒྱལ་སྤུངས་པའི་ཐུལ་པ་གསོལ་བ། ཞབས་གཉིས་གཡས་རྐྱང་གཡོན་བསྐུམ་པའི་ཚུལ་དུ་བཞུགས་པར་བསྒོམ། དེ་ནས་རང་ཉིད་ཀྱི་ཐུགས་ཀར་ཨ་དཀར་པོ་ཞིག་བསམ། ཨ་ལས་འོད་ཟེར་ཕར་འཕྲོས་སེམས་ཅན་གྱི་སྒྲིབ་པ་སྦྱངས། ཚུར་འདུས་བུམ་པའི་ཁ་ལ་འོད་དུ་ཞུ་བ་ལས། བུམ་པའི་རང་བཞིན་གཞལ་ཡས་ཁང་དུ་གྱུར་པ། ནང་དུ་ཨ་ལས་གཡུང་དྲུང་ཚེ་ཡི་རྒྱལ་པོ་ཞལ་གཅིག་ཕྱག་གཉིས་པ། སྐུ་མདོག་དཀར་གསལ་སྟག་ཤམ་ཅན། མཉམ་བཞག་གཡུང་དྲུང་འཁྱིལ་བའི་གདན་ལ་བཞུགས་པར་བསྐྱེད། མདུན་བསྐྱེད་དེའི་ཐུགས་ཀར་ཟླ་བའི་དཀྱིལ་འཁོར་ཞིག་ཏུ་བསྒོམ། དེའི་སྟེང་དུ་ཨ་དཀར་པོ་ཞིག་ལ་གཡུང་དྲུང་ཚེའི་སྙིང་པོ་གཡས་སུ་འཁོར་བ་བསམ་ལ། དེ་ལས་འོད་ཟེར་ཡར་འཕྲོས། དབྱིངས་ནས་ཡེ་ཤེས་སེམས་དཔའ་དེ་འདྲ་བ་སྤྱན་དྲངས་ནས། བདག་དང་བསྐྱེད་པ་རྣམས་ལ་ཐིམ་པར་བསྒོམ། ཕར་འཕྲོས་སེམས་ཅན་ཐམས་ཅད་ཀྱི་ཚེ་བཀྲག་བསྡུས། ཚུར་འདུས་རང་ལུས་ཀྱི་ཚེ་དང་བསོད་ནམས་དབང་ཐང་རྒྱས་པར་བསམ། དེ་ནས་ཟླ་བའི་དཀྱིལ་འཁོར་དང་བཅས་པ་འོད་དུ་ཞུ་ནས། ཚེ་བུམ་ནང་དུ་ཐིམ་པར་བསམ། དེ་ནས་ཚེ་ཡི་གསང་འཛབ་དྲངས་བ་ནི། བསྭོ་བྲུཾ་ཨ་དཀར་མུ་ལ་ཏིང་ནམ་འོད་དུ་མུ་ཡེ་ཚེ་རྣྲི་ཛཿ། ཅེས་གྲུབ་རྟགས་མ་བྱུང་བར་དུ་བགྲང་བའོ། དེ་ནས་གཞལ་ཡས་ཁང་གསལ་གདབ་པ་ནི། ཨ་ཡཾ་རཾ་མཾ་ཁཾ་བྲུཾ་འདུ། ཨ་ལས་ནམ་མཁའི་དཀྱིལ་འཁོར། ཡཾ་ལས་རླུང་གི་དཀྱིལ་འཁོར། རཾ་ལས་མེ་ཡི་དཀྱིལ་འཁོར། མཾ་ལས་ཆུ་ཡི་དཀྱིལ་འཁོར། ཁཾ་ལས་གསེར་གྱི་ས་གཞི། དེའི་དབུས་སུ་བྲུམ་ལས་བུམ་པ་འོད་ཀྱི་གཞལ་ཡས་ཁང༌། དེ་ཡི་ཕྱི་རིམ་དུ་གཡུང་དྲུང་གི་གུར་ཁང༌། དེའི་ཕྱི་རིམ་དུ་འཁོར་ལོའི་གུར་ཁང༌། དེའི་ཕྱི་རིམ་དུ་པདྨའི་གུར་ཁང༌། དེའི་ཕྱི་རིམ་དུ་རིན་པོ་ཆེའི་གུར་ཁང༌། དེའི་ཕྱི་རིམ་དུ་འཇའ་ཚོན་གྱི་གུར་ཁང༌། དེའི་ཕྱི་རིམ་དུ་རྡོ་རྗེའི་གུར་ཁང༌། དེའི་ཕྱི་རིམ་དུ་མཚོན་ཆའི་གུར་ཁང༌། དེའི་ཕྱི་རིམ་དུ་མེ་རིའི་གུར་ཁང༌། དགུ་རིམ་བསྐྱེད་པའི་དབུས་སུ་སེང་གེ་གླང་ཆེན་བཞིའི་ཁྲི་དང་ཉི་ཟླ་པདྨ་གཡུང་དྲུང་འཁྱིལ་པའི་དབུས་སུ། འཆི་མེད་གཡུང་དྲུང་ཚེའི་རྒྱལ་པོ་འོད་ཀྱི་སྐུ་སྣང་ལ་རང་བཞིན་མེད་པ་འཆི་མེད་འགག་མེད་དུ་བསྒོམ། དེ་རྒྱབ་བདག་ཅག་གཤེན་གྲོགས་མཆེད་ལྕམ་ཡོན་བདག་མི་ནོར་གྲྭ་སློབ་འཁོར་གྱིས་བསྐོར་བར་བསྒོམ། དེ་ནས་འཕྲོ་འདུ་ནི། དབུས་སུ་ཚེ་ཡི་རིག་འཛིན་གྱི་ཐུགས་ཀའི་ཨ་དཀར་པོ་ལ། བསྙེན་པའི་ཡིག་འབྲུ་འཕྲ་ལ་དོད་པ་གསལ་བའི་ཡིག་འབྲུ་གཡས་སུ་ཕྲི་ལི་ལི་འཁོར་བར་བསམ། བ་ཐག་གཟེང་པའི་འཕྲོ་འདུས་མི་མངོན་པའི་དབྱིངས་ནས་ཡེ་ཤེས་སེམས་དཔའ་སྤྱན་དྲངས་ནས། བདག་དང་བུམ་པ་ཚེ་རྫས་རྣམས་ལ་ཐིམ་པས། སྐྱེ་འཆི་མེད་པ་ཚེ་ཡི་དངོས་གྲུབ་ཐོབ་པར་བསམ། བསྭོ་བྲུཾ་ཨ་དཀར་མུ་ལ་ཏིང་ནམ་འོད་དུ་མུ་ཡེ་ཚེ་རྣྲི་ཛཿཞེས་སྙིང་པོ་བརྒྱ་སྟོང་སོགས་གྲངས་མང་བརྗོད་ལ། སྔགས་ཀྱི་འོད་ཟེར་ཕར་འཕྲོས་པས་བུམ་པ་ལྷའི་ཐུགས་ཀར་ཕོག་པས། བུམ་པ་ལྷའི་ཐུགས་ཀ་ནས་འོད་ཟེར་ཕྱོགས་བཅུར་འཕྲོས་པས། སངས་རྒྱས་གཡུང་དྲུང་སེམས་དཔའ། ཕྱོགས་བཅུའི་བདེ་བར་གཤེགས་པ། བླ་མ་ཡིད་དམ་མཁའ་འགྲོ་བོན་སྐྱོང་ཐམས་ཅད་ཀྱི། དབུའི་གཙུག་ཏོར། མགུལ་གྱི་བུམ་པ། ཐུགས་ཀྱི་དཔལ་བེའུ། ལྟེ་བའི་འཁོར་ལོ། གསང་བའི་སྦྱོར་མཚམས་ནས་དབང་དང་བྱིན་རླབས་གང་ཡོད། རྟོགས་པའི་རྟོགས་ཚད། མཁྱེན་པའི་མཁྱེན་ཚད། ཡོན་ཏན་ཁྱད་པར་ཅན་ཇི་མངའ་བ་ཐམས་ཅད་ཚེ་ཡི་རང་བཞིན་དཀར་ལ་འཚེར་བ། དམར་ལ་མདངས་པ། སྣུམ་ལ་འདྲིལ་བ་ལས་ཨ་དཀར་པོ་གྲངས་མེད་པར་གྱུར་ནས། བདག་དང་བུམ་པ་ཚེ་རྫས་རྣམས་ལ་ཐིམ་པས། སྐྱེ་འཆི་མེད་པ་ཚེ་ཡི་དངོས་གྲུབ་ཐོབ་པར་བསམ། ཐུན་མཚམས་སུ་གསལ་གདབ་བོ། སྐབས་སུ་འཛབ་བསྟོད་ནི། བསྭོ་ནི་མི་འགྱུར་བོན་གྱི་དབྱིངས། བྲུཾ་ནི་ལྷ་ཡི་གཞལ་ཡས་ཁང༌། ཨ་དཀར་སྐྱེ་མེད་ཡེ་ཤེས་ངང༌། མུ་ལ་རིག་འཛིན་ས་བོན་ཏེ། ཏིང་ནམ་རང་འབྱུང་བདུད་རྩེའི་ཆུ། འོད་དུ་ཚེ་ཡི་དངོས་གྲུབ་སྡུད། མུ་ཡེ་ཕྱྭ་དང་གཡང་གི་འཛབ། ཚེ་རྣྲི་མི་ཡི་སྙིང་པོ་ལ། ཛ་ནི་འོད་ཟེར་ལྕགས་ཀྱུ་ཡིས། ཚེ་ཡི་དངོས་གྲུབ་གནས་ནས་འདྲེན། གནས་འདིར་ཚེ་ཡི་དངོས་གྲུབ་སྩོལ། །ཅེས་ཞག་བདུན་དུ་བསྒྲུབ་ནས་མཚན་རྟགས་ནི། བླ་མས་ལུང་བསྟན་པ་དང༌། སྐྲ་དང་ཨག་ཚོམ་སྐྱེས་པ་དང༌། ལུས་ལ་གོ་ཁྲབ་གྱོན་པ་དང༌། གྱེན་ལ་འཛེགས་པ་དང༌། རྫོང་དུ་ཞུགས་པ་དང༌། ལྷ་ཆ་སྒྲོག་པ་དང༌། འཕྲང་ལས་ཐར་བ་དང༌། མེ་ཏོག་འཐུ་བ་དང༌། དཀར་གསུམ་བཟའ་བ་དང༌། ཉི་ཟླ་ཤར་བ་དང༌། བུམ་ཆུ་ཁོལ་བ་དང༌། གཏོར་མ་ལ་ཟིལ་ཏིག་འབེབས་པ་དང༌། དུང་དཀར་འབུད་པ་དང༌། སྐས་ལ་འཛེགས་པ་སོགས་གང་བྱུང་ཡང་ཚེའི་དངོས་གྲུབ་ཐོབ་པའི་རྟགས་ཡིན་གསུངས། ཚེ་དབང་མ་ཐོབ་པའི་རྟགས་ནི། ཐུར་དུ་སོང་བ་དང༌། གནོད་བྱེད་མང་པོས་དད་པ་དང༌། གོས་ནག་པོ་གྱོན་པ་དང༌། ཉི་ཟླ་ཐལ་བ་དང༌། ཡུལ་ངོ་མི་ཤེས་སར་སླེབ་པ་དང༌། ཚེའི་འབྲང་རྒྱས་གས་པ་དང༌། མེ་ཏོག་ལོ་ཏོག་སྐེམ་པ་དང༌། དེ་རྣམས་ཚེའི་དངོས་གྲུབ་མ་ཐོབ་པའི་རྟགས་ཡིན་པས་མ་གྲུབ་བར་དུ་བརྟགས། དེ་ནས་མཆོད་རྫས་བྱིན་གྱིས་བརླབས་པ་ནི། རང་ཉིད་ཚེ་དབང་དུ་བསྒོམ། ཕྱག་རྒྱ་མཆོད་སྦྱིན་དུ་བཅའ་ལ། གཡོན་གྱི་ལག་མཐིལ་དུ་ཡི་གེ་ཨ་དཀར་པོ་ཅིག་ཏུ་བསམ། དེ་འོད་དུ་ཞུ་ནས་ཟླ་བའི་དཀྱིལ་འཁོར་དུ་བསམ། ཟླ་བའི་དཀྱིལ་འཁོར་དེ་འོད་དུ་ཞུ་བ་ལས། བདུད་རྩིའི་ངོ་བོ་དཀར་ལྡེམ་གྱི་གྱུར་ནས། གཏོར་མའི་ནང་དུ་བབ་པས། གཏོར་མ་འོད་དུ་ཞུ་ནས་འདོད་པ་དགུ་འགྱུར་གྱི་ཡོ་བྱད་དུ་གྱུར་ཏེ། མདུན་གྱི་གཡུང་དྲུང་ཚེ་ཡི་རྒྱལ་པོའི་ཐུགས་དམ་བསྐང་ནས། བདག་གི་ཚེ་ཉམས་པ་དང༌། ཚེ་ཟད་པ་དང༌། ཚེ་འཁྱམས་པ་ཐམས་ཅད་སླར་བསྡུས་ནས། བདག་ལ་ཚེ་ཡི་དངོས་གྲུབ་དཀར་ལ་འཚེར་བ། དམར་ལ་མདངས་བ། སྣུམ་ལ་འདྲིལ་བའི་ཐིག་ལེར་སྤྲོས་ནས། གཡུང་དྲུང་ཚེ་ཡི་རྒྱལ་པོ་དང་གཉིས་སུ་མེད་པར་བསམ། དུས་དྲུག་ཐུན་མཚམས་སུ་ཏིང་འཛིན་གསལ་དབ་པ་ནི། ཚེ་ཡི་ལྷ་ཚོགས་དེ་རྣམས་ཀྱི་སྤྲུལ་པ་ལ། ཚེ་ཡི་རིག་འཛིན་མཁའ་འགྲོ་བོན་སྐྱོང་ཐམས་ཅད་ཀྱི་ཕྱག་ན་འགུག་པའི་ལྕགས་ཀྱུ་བུམ་པ་ཞགས་པ་ཐོགས་པ་རྣམས་ཀྱིས། ས་གཞི་དང་རི་རབ་ཀྱི་རྨེང་བཟློགརྒྱ་མཚོའི་གཏིང་དཀྲུགས། དྲེགས་པ་ཅན་ཚར་བཅད་ནས། འཆི་བདག་གཤེན་རྗེ་ནག་པོའི་གློ་སྙིང་ཀླད་པ་ཚལ་པ་བརྒྱ་རུ་བཀས་པའི་ནང་དུ། ཚེ་བླའི་དངས་མ་ཡི་གེ་རྣིའི་རྣམ་པ་ཅན། མང་པོ་བསྡུས་ནས། བདག་དང་བུམ་པ་སྲུང་བྱ་རྣམས་ལ་ཐིམ་པས། སྐྱེ་འཆི་མེད་པ་ཚེའི་དངོས་གྲུབ་ཐོབ་པར་གྱུར། གཞན་ཡང་བདེ་བར་གཤེགས་པའི་བྱིན་རླབས། མཁའ་འགྲོ་བོན་སྐྱོང་གི་མཐུ་སྟོབས། དཔལ་མགོན་བདུན་ཅུའི་རྫུ་འཕྲུལ། ལྷ་སྲིན་སྡེ་བརྒྱད་ཀྱི་སྟོབས་ཤུགས། རིགས་དྲུག་སེམས་ཅན་གྱི་ཚེ་བཀྲགའབྱུང་བ་ལྔའི་བཅུད་མདངས་ཐམས་ཅད་བསྡུས་ནས། བདག་དང་བུམ་པ་བསྲུང་བྱ་རྣམས་ལ་ཐིམ་པས། སྐྱེ་འཆི་མེད་པ་ཚེ་ཡི་དངོས་གྲུབ་ཐོབ་པར་གྱུར། །དེ་ནས་སྐུ་བསྟོད་ལ་ལྷ་ཆའི་སྒྲ་སྒྲོག་ཅིང་མདའ་དར་གཡབ་ལ་གདུང་བའི་དབྱངས་ཀྱིས་འདི་སྐད་དོ། །ཨེ་མ་ཧོ། རིན་ཆེན་འབར་བའི་གུར་ཁང་ན། གཡུང་དྲུང་འཁྱིལ་བའི་གདན་སྟེང་ན། བོན་ཉིད་ངང་ལས་སྤྲུལ་པའི་ལྷ། རིག་འཛིན་ཚེ་ཡི་རྒྱལ་པོ་ནི། སྐུ་ནི་འཆི་མེད་སྐྱེས་ནས་བཙན། གསུང་ནི་གཡུང་དྲུང་དཔའ་བོ་གསས། ཐུགས་ནི་མཁྱེན་བརྩེ་སྟོབས་དང་ལྡན། ཞལ་གཅིག་ཕྱག་གཉིས་སྐུ་མདོག་དཀར། དབུ་སྐྲ་ཨུཏྤལ་ཐོད་ཐོད་ལྡིང་ལ། མཉེན་ལྕུག་དར་གྱི་ཅོད་པཎ་ཅན། སྐུ་ལ་ཤེལ་དཀར་པ་ཏྲ་ལ། བཀྲ་གསལ་སྟག་གི་ཤམ་བུས་བརྒྱན། ཕྱག་གཉིས་མཉམ་གཞག་ཐུགས་ཀར་སྦྲེལ། གཡས་པས་ཨ་ཡི་འཁོར་ལོ་བསྒྱུར། སྟོང་ཉིད་ཡེ་ཤེས་རྟོགས་པར་མཛད། གཡོན་པས་འགྱུར་མེད་གཡུང་དྲུང་འཛིན། མི་འགྱུར་ཚེ་ཡི་བཀའ་རྟགས་འཆང༌། ཚེ་དབང་རིག་འཛིན་སྤྲུལ་པའི་སྐུ། ཐུགས་ཀྱི་སྤྲུལ་པ་ཕྱོགས་བཅུར་འགྱེད། སྣང་སྲིད་ཚེ་ལ་དབང་སྒྱུར་ཞིང༌། སྒྲུབ་གཤེན་ཀུན་གྱི་ཕྱྭ་ཚེ་སྐྱོབ། གཡུང་དྲུང་རིགས་ལ་དབང་སྒྱུར་ཞིང༌། འབྱུང་བ་ས་ཡི་ཚེ་བཀྲག་རྣམས། ཤར་གྱི་ཕྱོགས་ནས་འདིར་ཁུག་ལ། སྒྲུབ་གཤེན་ཤ་ཡི་ཁམས་ལ་བསྟིམ། མེ་ལོང་ལྟ་བུའི་དངོས་གྲུབ་སྕོལ། འཁོར་ལོ་རིགས་ལ་དབང་བསྒྱུར་ཞིང༌། འབྱུང་བ་རླུང་གི་ཚེ་བཀྲག་རྣམས། བྱང་གི་ཕྱོགས་ནས་འདིར་ཁུག་ལ། སྒྲུབ་གཤེན་དབུགས་ཀྱི་ཁམས་ལ་བསྟིམ། མཉམ་པ་ཉིད་ཀྱི་དངོས་གྲུབ་སྩོལ། པདྨ་རིགས་ལ་དབང་བསྒྱུར་ཞིང༌། འབྱུང་བ་མེ་ཡི་ཚེ་བཀྲག་རྣམས། ནུབ་ཀྱི་ཕྱོགས་ནས་འདིར་ཁུག་ལ། སྒྲུབ་གཤེན་དྲོད་ཀྱི་ཁམས་ལ་བསྟིམ། སོ་སོར་རྟོགས་པའི་དངོས་གྲུབ་སྕོལ། རིན་ཆེན་རིགས་ལ་དབང་བསྒྱུར་ཞིང༌། འབྱུང་བ་ཆུ་ཡི་ཚེ་བཀྲག་རྣམས། ལྷོ་ཡི་ཕྱོགས་ནས་འདིར་ཁུག་ལ། སྒྲུབ་གཤེན་ཁྲག་གི་ཁམས་ལ་བསྟིམ། བྱ་བ་ནན་ཏན་དངོས་གྲུབ་སྕོལ། དེ་བཞིན་རིགས་ལ་དབང་བསྒྱུར་ཞིང༌། འབྱུང་བ་ནམ་མཁའི་ཚེ་བཀྲག་རྣམས། དབུས་ཀྱི་ཕྱོགས་ནས་འདིར་ཁུག་ལ། སྒྲུབ་གཤེན་སེམས་ཀྱི་ཁམས་ལ་བསྟིམ། སྟོང་པ་ཉིད་ཀྱི་དངོས་གྲུབ་སྕོལ། འཆི་མེད་ཚེ་ཡི་དངོས་གྲུབ་རྣམས། གནས་འདིར་བདག་ལ་སྕལ་དུ་གསོལ། །ཚེ་ཡི་སྙིང་པོ་གང་གྲུབ་བཟླས་ལ། ཨཱོྃ་རིག་འཛིན་ཆེན་པོ་གཡུང་དྲུང་སྐུ། མེ་ལོང་ལྟ་བུའི་འོད་སྤྲོས་ལ། གཡུང་དྲུང་རིགས་ཀྱི་དངོས་གྲུབ་རྣམས། གནས་འདིར་བདག་ལ་བསྟིམ་ནས་ཀྱང༌། ལུས་ཀྱི་ཚེ་བཀྲག་གསོ་རུ་གསོལ། རིག་འཛིན་ཆེན་པོ་འཁོར་ལོའི་སྐུ། མཉམ་པ་ཉིད་ཀྱི་འོད་སྤྲོས་ལ། འཁོར་ལོ་རིགས་ཀྱི་དངོས་གྲུབ་རྣམས། གནས་འདིར་བདག་ལ་བསྟིམ་ནས་ཀྱང༌། དབུགས་ཀྱི་ཚེ་བཀྲག་གསོ་རུ་གསོལ། རིག་འཛིན་ཆེན་པོ་པདྨའི་སྐུ། །སོ་སོར་རྟོགས་པའི་འོད་སྤྲོས་ལ། པདྨ་རིགས་ཀྱི་དངོས་གྲུབ་རྣམས། གནས་འདིར་བདག་ལ་བསྟིམ་ནས་ཀྱང༌། དྲོད་ཀྱི་ཚེ་བཀྲག་གསོ་རུ་གསོལ། རིག་འཛིན་ཆེན་པོ་རིན་ཆེན་སྐུ། བྱ་བ་གྲུབ་པའི་འོད་སྤྲོས་ལ། རིན་ཆེན་རིགས་ཀྱི་དངོས་གྲུབ་རྣམས། གནས་འདིར་བདག་ལ་བསྟིམ་ནས་ཀྱང༌། ཁྲག་གི་ཚེ་བཀྲག་གསོ་རུ་གསོལ། རིག་འཛིན་ཆེན་པོ་སྤྲུལ་པའི་སྐུ། སྟོང་པ་ཉིད་ཀྱི་འོད་སྤྲོས་ལ། དེ་བཞིན་རིགས་ཀྱི་དངོས་གྲུབ་རྣམས། གནས་འདིར་བདག་ལ་བསྟིམ་ནས་ཀྱང༌། སྲོག་གི་ཚེ་བཀྲག་གསོ་རུ་གསོལ། ཨཱོྃ་འཆི་མེད་གཡུང་དྲུང་སྐྱེས་སྣང་བརྩན། ཚེ་ཡི་ལྷ་ལ་ཕྱག་འཚལ་བསྟོད། ཞལ་ཟས་སྤྱན་གཟིགས་གཏོར་མ་དང་། དངོས་འབྱོར་རྒྱན་གྱི་མཆོད་པ་འདི། བྱིན་གྱིས་རློབས་ལ་བཞེས་སུ་གསོལ། བདག་ཅག་སྒྲུབ་གཤེན་མཆེད་ལྕམ་གྱི། ཚེ་ཟད་པ་དང་ནི་ཉམས་པ་རྣམས། ཕྱོགས་བཞི་མཚམས་བརྒྱད་གར་འཁྱམས་ཀྱང༌། ཚེ་ཡི་རྒྱལ་པོས་འདིར་ཁུག་ལ། ཚེ་ཟད་པ་ཐམས་ཅད་བསྲིང་དུ་གསོལ། ཚེ་ཉམས་པ་ཐམས་ཅད་གསོ་རུ་གསོལ། ཚེ་རལ་པ་ཐམས་ཅད་གྲུབ་ཏུ་གསོལ། ཚེ་ཆད་པ་ཐམས་ཅད་མཐུད་དུ་གསོལ། ཚེ་འཁྱམས་པ་ཐམས་ཅད་བསྡུ་རུ་གསོལ། འཆི་མེད་གཡུང་དྲུང་ཕྱྭ་ཚེ་གསོལ། ཚེ་དང་དབང་ཐང་དངོས་གྲུབ་རྒྱས་པར་མཛོད། །ཚེ་ཡི་རྒྱལ་པོའི་སྐུ་བསྟོད་རྫོགས་སོ། །ལས་གཏོར་གྲུ་བཞི་དུས་དྲུག་ལ་འབུལ་ལོ། བསྭོ་ཨཱོྃ་ཨ་བྲུཾ་ཡཾ་བྲུཾ་རཾ་བྲུཾ་མཾ་བྲུཾ་ཁཾ་བྲུཾ་ཨ་པར་ཨ་ལོ་ཤག་སྭཧྭ། །ཚེ་གཟུངས་ཉི་ཤུ་རྩ་གཅིག་བརྗོད་ལ། ཨེ་མ་ཧོ། །བླ་མ་ཡི་དམ་མཁའ་འགྲོ་གསུམ་ལ་ཕྱག་འཚལ་ལོ། འདི་སྐད་བདག་གིས་ཐོས་པའི་དུས་ཅིག་ན། ཡུལ་བྱ་རི་གཙུག་ལྡན་གྱི་གནས་མཆོག་ན། ཚེ་དབང་རིག་འཛིན་ཆེན་པོ་ལ། འཁོར་རིག་འཛིན་ཕོ་མོ་སྟོང་གིས་བསྐོར་ནས་བཞུགས་སོ། དེའི་ཚེ་དེའི་དུས་ན། ཡུམ་ཆེན་ཐུགས་རྗེ་ཀུན་སྒྲོལ་གྱིས། འགྲོ་བ་སེམས་ཅན་ཚེ་ཟད་པ་དང༌། ཚེ་ཉམས་པ་རྣམས་ལ་ཐུགས་ཀྱི་དགོངས་ནས། དེ་དག་ལ་ཕན་གདག་པའི་ཕྱིར། ཐུགས་རྗེ་མུན་སེལ་ཡིད་བཞིན་ཀུན་འབྱུང་གསང་བའི་ཚེ་གཟུངས་འདི་གསུངས་སོ། བསྭོ་ཨཱོྃ་ས་ལེ་ལྷན་ནེ་འདུ་འདུ་མུ་ཡེ་ཤེ་ཐུན་ཧ་ར་སད་གྱེར་ཨ་ཧྲི་ཚེ་བྲུཾ་འདུ། བསྭོ་ཨཱོྃ་ས་ལེ་ལྷན་ནེ་འདུ་འདུ་མུ་ཁྱུང་པྲ་ཕུད་ཧ་ར་སད་གྱེར་ཨཱོྃ་ནི་ཚེ་བྲུཾ་འདུ། བསྭོ་ཨཱོྃ་ས་ལེ་ལྷན་ནེ་འདུ་འདུ་མུ་ནེ་གླང་ཆེན་ཧ་ར་སད་གྱེར་ཧཱུྃ་ཛ་ཚེ་བྲུཾ་འདུ། བསྭོ་ཨཱོྃ་ས་ལེ་ལྷན་ནེ་འདུ་འདུ་རཾ་ཛ་བིང་ང་ཧ་ར་སད་གྱེར་ཨ་མ་ཚེ་བྲུཾ་འདུ། བསྭོ་ཨཱོྃ་ས་ལེ་ལྷན་ནེ་འདུ་འདུ་མ་མ་མུ་ཡེ་ཧ་ར་སད་གྱེར་སྤུངས་སོ་ཚེ་བྲུཾ་འདུ། བསྭོ་ཨཱོྃ་ས་ལེ་ལྷན་ནེ་འདུ་འདུ་བ་མ་ནེ་རྒྱུང་ཧ་ར་སད་གྱེར་ཉེ་ལོ་ཡོ་ཚེ་བྲུཾ་འདུ། བསྭོ་ཨཱོྃ་ས་ལེ་ལྷན་ནེ་འདུ་འདུ་མ་ཧི་དྲུང་མུ་ཧ་ར་སད་གྱེར་ཝེར་ཞི་ཚེ་བྲུཾ་འདུ། གང་ཞིག་ཐུགས་རྗེ་མུན་སེལ་གསང་བའི་ཚེ་གཟུངས་འདི། ཚེ་ཡི་བུམ་པ་བཅའ་ནས་བསྒྲུབ་གྱུར་ན། རིག་འཛིན་མཁའ་འགྲོའི་དངོས་གྲུབ་ཤུགས་ལ་འབེབ། ཡང་ན་དམ་ཚིག་ལྡན་པའི་སྐྱེས་བུ་ཡིས། མ་བརྗེད་རྒྱུན་དུ་ཡི་དམ་བྱས་གྱུར་ན། འཆི་མེད་ཚེ་ཡི་དངོས་གྲུབ་འཐོབ་པར་འགྱུར། །ཅེས་པ་འདི་ཉིད་འགྲོ་བ་སེམས་ཅན་ཚེ་ཟད་པ་དང༌། ཚེ་ཉམས་པ་རྣམས་ཀྱིས་ནང་པར་སྔ་མོ་ནམས་ལངས་དུས་ཁ་ཤར་དུ་བལྟས་ཏེ། གཟུངས་འདི་བརྗོད་ཅིང་སྲུང་སྐུད་དཀར་པོ་ལ་མདུད་པ་ཉི་ཤུ་རྩ་གཅིག་བྱས་ཏེ་དབུ་ཡི་གཙུག་ཏུ་བཏག་ན། ཕ་རོལ་ཚེ་ཉམས་པ་དང་ཚེ་ཟད་པ་ཐམས་ཅད་ལས་བསྲིང་ནས། ཚེ་ལོ་བརྒྱ་དང་རྩ་བརྒྱད་ཐུབ་པར་འགྱུར་རོ། ཕྱི་མ་ཡང་གཡུང་དྲུང་ཚེ་ཡི་རྒྱལ་པོའི་ཞལ་མཐོང་ནས་བོན་ཉིད་འོད་གསལ་གྱི་ངང་དུ་སངས་རྒྱས་མངོན་པར་འཐོབ་པར་འགྱུར་རོ། ཞེས་པ་འདི་ཉིད་ཁོད་པོ་བློ་གྲོས་ཐོགས་མེད་ལ་མཁའ་འགྲོ་ཐུགས་རྗེ་ཀུན་སྒྲོལ་མས་སྙན་དུ་བརྒྱུད་པ་ལེགས་སོ། །





ཀླུ་བསང་རིན་ཆེན་གཏེར་མཛོད་བཞུགས་སོ། །


			༄༅། །ཀྱཻ། དང་པོ་བསང་འབྱུང་གང་ནས་བྱུང༌། བསང་བྱུང་འཛམ་གླིང་དབུས་ནས་བྱུང༌། ནམ་མཁའ་དམག་དང་སྨིག་ལ་ཆོས། ས་ལ་རྩི་ཤིང་སྣ་ཚོགས་འཁྲུངས། དེ་ལ་འོ་མའི་རྒྱ་མཚོ་བྱུང༌། དེ་ལ་མེ་ཏོག་མང་པོ་སྐྱེས། གསོས་བྱེད་བདུད་རྩི་སྨན་ཆར་བབ། བདེ་ཆེན་རིགས་ལྔའི་གཞལ་ཡས་ནས། ཀླུའི་རྒྱལ་པོ་འཛམ་ལྷ་བསང༌། གནས་མཆོག་ཀླུའི་ཕོ་བྲང་ནས། ཀླུ་རྒྱལ་གཙུག་ན་རིན་ཆེན་བསང༌། དེ་ལ་འཁོར་བའི་ཀླུ་རིགས་བསང༌། དཀར་པོ་ཀླུའི་སྡེ་ཚོགས་བསང༌། སྔོན་པོ་ཀླུའི་སྡེ་ཚོགས་བསང༌། སྨུག་པོ་ཀླུའི་སྡེ་ཚོགས་བསང༌། སེར་པོ་ཀླུའི་སྡེ་ཚོགས་བསང༌། ལྗང་ཁུ་ཀླུའི་སྡེ་ཚོགས་བསང༌། ཁྲ་བོ་ཀླུའི་སྡེ་ཚོགས་བསང༌། དམར་པོ་ཀླུའི་སྡེ་ཚོགས་བསང༌། ནག་པོ་ཀླུའི་སྡེ་ཚོགས་བསང༌། རྒྱལ་རིགས་དཀར་པོའི་ཀླུང་རྣམས་བསང༌། རྗེ་རིགས་སེར་པོའི་ཀླུ་རྣམས་བསང༌། བྲམ་ཟེ་དམར་པོའི་ཀླུ་རྣམས་བསང༌། རྨངས་རིགས་ལྗང་ཁུའི་ཀླུ་རྣམས་བསང༌། རྡོལ་བ་ན་ཁྲའི་ཀླུ་རྣམས་བསང༌། རྒྱལ་ཆེན་བཞི་པོ་འཁོར་བཅས་བསང༌། ཀླུ་ཆེན་བརྒྱད་པོ་འཁོར་བཅས་བསང༌། གཟའ་དང་རྒྱུ་སྐར་འཁོར་བཅས་བསང༌། ཀླུ་མོ་རྟ་བཞིན་ནོར་བཞིན་བསང༌། ཀླུ་མོ་ལུག་བཞིན་ནོར་བཞིན་བསང༌། ཀླུ་མོ་ཟས་བཞིན་གོས་བཞིན་བསང༌། ཕ་རི་གཡས་ལ་གནས་པའི་ཀླུ་རྣམས་བསང༌། ཚུ་རི་གཡོན་ལ་གནས་པའི་ཀླུ་རྣམས་བསང༌། འབབ་པ་ཆུ་ལ་གནས་པའི་ཀླུ་རྣམས་བསང༌། སྲ་བ་བྲག་ལ་གནས་པའི་ཀླུ་རྣམས་བསང༌། གཡོ་བ་རླུང་ལ་གནས་པའི་ཀླུ་རྣམས་བསང༌། བརྟེན་པའི་མཁར་ལ་གནས་པའི་ཀླུ་རྣམས་བསང༌། རི་བོ་ཀུན་ལ་གནས་པའི་ཀླུ་རྣམས་བསང༌། རྒྱ་མཚོ་ཀུན་ལ་གནས་པའི་ཀླུ་རྣམས་བསང༌། ཡུལ་ཕྱོགས་ཀུན་ལ་གནས་པའི་ཀླུ་རྣམས་བསང༌། ཆུ་མིག་ཀུན་ལ་གནས་པའི་ཀླུ་རྣམས་བསང༌། ཁྱེད་ཀླུ་རྣམས་བསང་བའི་ཡོན་ཏན་གྱིས། བདག་དང་རྒྱུ་སྦྱོར་ཡོན་བདག་གིས། མིའི་ནད་ཡམ་ཆོད་གྱུར་ཅིགནོར་གྱི་གོད་ཁ་ཆོད་གྱུར་ཅིགརྟ་ནད་རྟ་སྲིད་ཆོད་གྱུར་ཅིགལུག་གིས་ནད་ཡམ་ཆོད་གྱུར་ཅིགགསོས་བྱེད་བདུད་རྩི་སྨན་གྱི་བསང༌། ན་བ་ཡོད་ན་དེ་རིང་ཕན། སྨས་པ་ཡོད་ན་དེ་རིང་སོས། ཡོ་བ་ཡོད་ན་དེ་རིང་སྲོང༌། མཁོན་པ་ཡོད་ན་དེ་རིང་བསྡུམ། འཁྲུག་པ་ཡོད་ན་དེ་རིང་བཅོས། གནོམ་པ་ཡོད་ན་དེ་རིང་བཀྲུས། འཐོར་བ་ཡོད་ན་དེ་རིངས་བསྡུས། རྡོ་སྐམ་པོ་བསང་ན་གསེར་དུ་འགྱུར། ཤིང་སྐམ་པོ་བསང་ན་ཡ་ཁ་འབྱུང༌། ཀླུ་རྣམས་སུམ་བརྒྱ་དྲུག་ཅུ་བསང༌། ཀླུ་མོ་སུམ་བརྒྱ་དྲུག་ཅུ་བསང༌། ཀླུ་ཕྲན་ཉི་ཁྲི་ཅིག་སྟོང་བསང༌། འདོད་ཡོན་གཏེར་ཁའི་ཀླུ་རྣམས་བསང༌། ཕྱུགས་རྣམས་སྤེལ་བའི་ཀླུ་རྣམས་བསང༌། གཡང་རྣམས་སྤེལ་བའི་ཀླུ་རྣམས་བསང༌། མི་རྣམས་སྤེལ་བའི་ཀླུ་རྣམས་བསང༌། རྟ་རྣམས་སྤེལ་བའི་ཀླུ་རྣམས་བསང༌། ནོར་རྣམས་སྤེལ་བའི་ཀླུ་རྣམས་བསང༌། ལུག་རྣམས་སྤེལ་བའི་ཀླུ་རྣམས་བསང༌། བིས་ལུག་སྤེལ་བའི་ཀླུ་རྣམས་བསང༌། བསྟན་པ་སྲུང་བའི་ཀླུའི་མཛོད། ཚེ་རིང་སྲོག་སྐྱོབས་ཀླུའི་མཛོད། འཁོར་སྲུང་རྐྱེན་ཟློག་ཀླུའི་མཛོད། ཁ་རྗེ་དབང་ཐང་ཀླུའི་མཛོད། ཕྱུགས་ཀྱི་ཁ་འཛིན་ཀླུའི་མཛོད། བསོད་ནམས་ཆེ་བ་ཀླུའི་མཛོད། དབང་ཐང་ཆེ་བ་ཀླུའི་མཛོད། ཀླུའི་གཏེར་ཁ་སུམ་བརྒྱ་དྲུག་ཅུ་བསང༌། ཀླུའི་ལྕམ་མོ་བསྟན་མ་བཅུ་གཉིས་བསང༌། བདག་གི་མི་ནོར་འབྲེལ་བར་མཛོད། བདག་ལ་སྲུངས་ཅིག་སྐྱོབས་པར་མཛོད། ན་ག་སི་ཏི་ཐིམས་ཐིམས་འདུས། མུ་ཝེར་རཏྣ་སྭཧཱ། ལི་ཝེར་རཏྣ་སྭཧཱ། ཡང་ཝེར་རཏྣ་སྭཧཱ། །

			དམར་གསུར་བསྔོ་བ།

			༄༅། །དགོང་མོའི་ཆར་དམར་གསུར་བསྔོ་ཤ་ཚིལ་རྐང་ཞག་ཕྱེ་ཕུར་སྦྱང་བ་བསྲེགས་ལ། རཾ་ཡཾ་མཾ། ལན་གསུམ་གྱིས་མི་གཙང་བ་སྦྱངས། ཨཿཨཱོྃ་ཧཱུྃ། ལན་གསུམ་གྱིས་འདོད་ཡོན་ལྔ་ལྡན་དུ་བྱིན་གྱིས་རླབས་ལ། བསྔོ་བ་ནི། གཅོད་གདམས་ལས་ཅུང་ཟད་བསྣོན་ནས་བསྔོས། ཕན་ཡོན་ཁྱད་པར་འཕགས་པ་འདི་བཞིན་ཏེ། ཨཱོྃ་ཤ་ཁྲག་འབྲུ་སྨན་སྦྱང་བ་ཡི། དྲི་གསུར་འདོད་ཡོན་ལྔ་ལྡན་འདི། སེམས་ཅན་སྲོག་ལ་བར་གཅོད་པའི། སྡེ་བརྒྱད་གདོན་དང་འབྱུང་པོའི་ཚོགས། མ་མོ་མཁའ་འགྲོ་མི་མ་ཡིན། ཡ་བདུད་མ་བདུད་བར་གཡེན་དང༌། ཕོ་གདོན་མོ་གདོན་ཀླུ་གདོན་དང༌། སྲིན་པོ་མི་རྐུན་གླིང་སྡེ་དང༌། དྲི་ཟ་གནོད་སྦྱིན་ཀླུ་དབང་དང༌། གཤེན་རྗེ་རླུང་ལྷ་གྲུ་བུམ་དང༌། བགེགས་དང་འབྱུང་པོ་སྲིན་པོ་དང༌། ལྷ་དང་ལྷ་མིན་བདུད་དང་དམུ། ཀླུ་དང་ས་བདག་བཙན་གྱི་སྡེ། ཡུལ་ས་སྨན་བཙུན་མི་མིན་གཟེད། རྒྱལ་པོ་ཁྱབ་ཇུག་ཐེའུ་རང་སྡེ། ལུས་ཀྱི་གདོན་དང་གནས་ཀྱི་གདོན། ལན་ཆགས་གདོན་བགེགས་ཕོ་མོ་དང༌། གློ་བུར་ནད་དང་བར་ཆད་རྐྱེན། ཚེ་བདུད་གྱུར་པ་རྣམས་ལ་བསྔོ། འདོད་རྒུ་ཕུན་ཚོགས་མཉེས་ཚིམས་ཤིང༌། གནོད་པའི་གདུག་སེམས་དང་བྲལ་ཏེ། བདག་དང་ཡོན་བདག་འགྲོ་ཀུན་གྱི། སྲོག་གི་ལན་ཆགས་ཀུན་བྱང་ནས། དུས་མིན་འཆི་བ་ལས་ཐར་ཤོགགྲངས་བསགས་ན། གང་དག་འདི་ན་རྒྱུ་བ་ཡི། འབྱུང་པོ་ཤི་འདྲེ་རྒྱལ་བསེན་ཚོགས། དམར་གསུར་འདི་ཡིས་ཚིམས་གྱུར་ནས། བྱང་ཆུབ་སེམས་དང་ལྡན་པར་ཤོགའགྲུབ་ན། བདག་སོགས་ཕ་མའི་སོགས་བརྗོད་པའི་མཐར། ཨཱོྃ་མ་ཏྲི་མུ་ཡེ་ས་ལེ་འདུ། གང་འགྲུབ་བཟླས་ལ་བསྔོ་སྨོན་བྱའོ། རྒྱུན་སྤྱོད་ལས་བཏུས་སོ། དགེའོ། །བདག་སོགས་ཕ་མའི་གཙོར་བྱས་པའི་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱིས་ཚེ་རབས་ཐོག་མ་དཔག་ཏུ་མེད་པ་ནས། ཐ་མ་ད་ལྟའི་ལུས་འདི་བླངས་པ་ཡན་ཆད་དུ། མཐོ་བ་མཁར་ཕབ་པའི་ལན་ཆགས། དམའ་བ་ཡུལ་འཕྲོག་པའི་ལན་ཆགས། མི་རྟ་གྲི་རུ་བསད་པའི་ལན་ཆགས། བསད་བསད་པ་ཚེ་ཡི་ལན་ཆགས། བརྡུང་བརྡུང་བ་ན་ཚའི་ལན་ཆགས། འཕྲོག་འཕྲོག་པ་རྒྱུ་ཟས་ནོར་གྱི་ལན་ཆགས། ལན་ཆགས་མ་ཁེར་བ། བུ་ལོན་མ་སོབ་པ་ཐམས་ཅད་ལ། བདག་གིས་དམིགས་མེད་ཀུན་ཁྱབ་ཀྱི་མཆོད་སྦྱིན་རྒྱ་ཆེན་པོ་འདི་བསྔོས་བས་ལན་ཆགས་ཁེར་བར་གྱུར་ཅིགབུ་ལོན་སོབ་པར་གྱུར་ཅིགསྡིག་སྒྲིབ་དག་པར་གྱུར་ཅིགནད་གདོན་ཞི་བར་གྱུར་ཅིགརྐྱེན་ངན་བཟློག་པར་གྱུར་ཅིགབར་ཆད་སེལ་བར་གྱུར་ཅིགསྒྲིབ་གཉིས་བྱང་བར་གྱུར་ཅིགཚོགས་གཉིས་རྫོགས་པར་གྱུར་ཅིགའབྲས་བུ་བོན་གྱི་སྐུ་བདེ་བ་ཆེན་པོར་འཐོབ་པར་གྱུར་ཅིགརེག་པ་ཙམ་གྱི་སངས་རྒྱས་པར་གྱུར་ཅིགདགེའོ། བཀྲ་ཤིས་ཤོག





དཀར་གསུར་བསྡུས་པ།


			༄༅། །དཀར་གསུར་རྒྱས་པར་གཞན་དུ་ཤེས་ལ། འདི་མགྲོན་བཞི་ལ་གསུར་མཆོད་བསྡུས་པར་སྤྲོ་ན། ཕྱེ་ཕུར་ལ་མྱོང་གྲོལ་དམ་རྫས་བསྲེས་པ་བསྲེགས་པ་ཆབ་བྲན། སྐྱབས་སེམས་ནི་བྱང་སྡོམ་ཆོ་ག་ལྟར། སངས་རྒྱས་བོན་དང་སེམས་དཔའི་ཚོགས་རྣམས་ལ། གུས་པ་ཆེན་པོས་བདག་ནི་སྐྱབས་སུ་མཆི། བདག་གིས་ཚོགས་གཉིས་དགེ་བ་ཅི་བསགས་པས། སེམས་ཅན་དོན་དུ་སངས་རྒྱས་མྱུར་ཐོབ་ཤོགཅེས་བརྗོད། བསྔོ་བའི་ཚིག་རྩིས་འགོ་བདུན་པ་ལས་བཏུས་པ་འདི་གང་ཟག་གིས་རང་བཞིན་གྱིས་བརྩམས་ལས་བྱིན་རླབས་ཆེ་བས་འདི་བཞིན་བྱ་སྟེ། མ་དག་པ་སྦྱོང་བའི་སྔགས་ནི། ཨཱོྃ་ཨཀྐེ་མར་ལ་གུ་དུན་ནི། ཨཀྐོ་ཏིང་ལ་གུ་དུན་ནི། ཨཀྐོ་ཚང་ལ་གུ་དུན་ནི། ཤག་སལེ་སངེ་ཡེ་ས྄ཱ་ཧཱ། ཨཱོྃ་ཤུདྷོ་གུ་ཤུདྷོ་སལེ་སངེ་ཡེ་ས྄ཱ་ཧཱ། །ཞེས་བརྗོད་ཅིང་རྒྱ་ཆེན་སྤེལ་ཞིང་བསྔོ་བའི་སྔགས་ནི། ཨཱོྃ་མུ་ལིང་ནེ་ཏིང་སྐྱེས་སླས་ཞི། མར་ལ་རང་ཞི་ཏིང་ཞི་ནོ། སད་ལ་གྱེར་རོ་སྤུངས་ཀྱིན་ནོ། དེ་ཤོ་ཐོར་ཐོར་ཐིམ་ཐིམ་པྲ་མོ་ཧ། །ཞེས་བརྗོད་པས། རིན་པོ་ཆེའི་སྣོད་ཡངས་ཤིང་རྒྱ་ཆེ་བ་སྟོང་གསུམ་འཇིག་རྟེན་ཁྱབ་པའི་ནང་དུ་འདོད་ཡོན་ལྔ་ལྡན་གྱི་དྲི་གསུར་ཕུན་སུམ་ཚོགས་པས་གང་བར་གྱུར་བར་བསམ་ལ། སྤྱན་དྲངས་པ་ནི། བདག་མདུན་ཉི་ཟླ་པདྨའི་གདན། རང་རིག་ཨཿལས་གཤེན་ལྷ་བསྐྱེད། འོད་འཕྲོས་དབྱིངས་བཞུགས་གཉིས་མེད་བསྟིམ། དེ་ཡི་ཐུགས་ལས་འོད་འཕྲོས་པས། མགྲོན་བཞི་སྡེ་རིགས་མ་ལུས་ཀུན། སྤྱན་དྲངས་གདན་ལ་བཞུགས་པར་གྱུར་བར་བསམ་ལ། འབུལ་ཞིང་བསྔོ་བ་ནི། ན་མོ་སྲི་ཞུའི་མགྲོན་ནི་དུས་གསུམ་བདེར་གཤེགས་ལ། ཟག་མེད་གསུར་གྱི་མཆོད་པ་འདི་ཕུལ་བས། ཐུགས་ཉིད་མ་གཡོས་དབྱིངས་སུ་ཐིམ་ནས་ཀྱང༌། སེམས་ཅན་ཐམས་ཅད་ཐུགས་རྗེ་ཟིན་གྱུར་ཅིགཡོན་ཏན་མགྲོན་ནི་འཇིག་རྟེན་དཔལ་མགོན་ལ། ཟག་མེད་གསུར་གྱི་མཆོད་པ་འདི་ཕུལ་བས། ཅི་འདོད་ཕུན་སུམས་ཚོགས་པའི་ལོངས་སྤྱོད་དང༌། བསྲེགས་རྫས་བདུད་རྩིའི་ཆར་དུ་འབབས་ནས་ཀྱང༌། གཡུང་དྲུང་བོན་བསྟན་ཡོངས་སུ་བསྲུང་དུ་གསོལ། ལན་ཆགས་མགྲོན་ནི་ལྷ་སྲིན་སྡེ་བརྒྱད་ལ། འདོད་ཡོན་ལྔ་ལྡན་གསུར་མཆོད་འདི་བསྔོས་བས། གནོད་པར་ལྟ་དང་གདུག་པའི་སེམས་ཞི་ནས། མཐུན་པའི་རྫས་དང་འདོད་པའི་ཟས་འཕྲད་དེ། ཀུན་ཀྱང་དགའ་བདེ་ཞི་བར་གནས་གྱུར་ཅིགསྙིང་རྗེའི་མགྲོན་ནི་རིགས་དྲུག་སེམས་ཅན་ལ། འདོད་ཡོན་ལྔ་ལྡན་གསུར་མཆོད་འདི་བསྔོས་པས། མི་བདེའི་སྡུག་བསྔལ་ཀུན་ལས་ཐར་ནས་ཀྱང༌། ཅི་འདོད་ཕུན་སུམ་ཚོགས་པའི་ལོངས་སྤྱོད་དང༌། འདོད་དགུ་རེ་བ་ཡིད་བཞིན་བསྐང་གྱུར་ཅིགཅེས་བསྔོ་ལ། གསུར་མཆོད་འབུམ་ཐེར་བསགས་པར་ཅུང་ཟད་སྤྲོས་ན། ཡིད་གཟུགས་མཉེས་བྱེད་བསྲེག་རྫས་དྲི་གསུར་ཆེ། འདོད་ཡོན་དྲུག་གི་ལོངས་སྤྱོད་ནམ་མཁའི་མཛོད། དབང་པོ་ཚིམས་ཤིང་རྩོད་ཞེན་འཚེ་བ་མེད། མྱོང་སྟོང་དྲི་རོའི་དཔལ་ལ་སྤྱོད་གྱུར་ཅིགསྔགས་སུ་བརྒྱ་བའི་མཚམས་སུ་དོང་སྤྲུག་སྙིང་པོ་བརྒྱ་བརྒྱར་བཏོན་པས་གསུར་དང་སྙིང་པོ་གཉིས་ཀ་འབུམ་ཐེར་ཐོན་པར་བྱའོ། །གང་འགྲུབ་བཟླས་མཐར། རྒྱལ་བ་མཆོད་པས་མཉེས་པར་གྱུར་ཅིགདམ་ཅན་ཐུགས་དམ་བསྐང་བར་གྱུར་ཅིགལྷ་སྲིན་གདུག་རྩུབ་ཞི་བར་གྱུར་ཅིགརིགས་དྲུག་སྦྱིན་པས་ཚིམས་པར་གྱུར་ཅིགཀུན་ཀྱང་བླ་མེད་འབྲས་བུ་ཐོབ་པར་གྱུར་ཅིགསྡུག་བསྔལ་མྱ་ངན་བོར་བའི་སྨོན་ལམ་སྔགས་ནི། ཨ་ཀ་ཀ་ན་གང༌། ཨཱོྃ་ཀ་ཀ་ན་གེཨེ་ཧ་ཧི་ཀ་ཀ་ན་ཨ། རྫོགས་རིམ་སྔགས་ནི། ཨ་ཞི་བ་ལྷན་ནི་ཕྱོད་ཕུར་ཡལ་ཡལ་ཨ། ཞེས་པས། ཡེ་ཤེས་དབྱིངས་གཤེགས། དམ་ཚིག་རང་ལ་བསྡུ། མགྲོན་རྣམས་གཤེགས་ནས་རིགས་དྲུག་མངོན་སངས་རྒྱས་ཨ། ཞེས་ཤར་རྫ་པས་སོ། །ྋགསུར་བསྔོའི་ཁ་སྐོང་བཞུགས། ཨ་ཨཱོྃ་ཧཱུྃ། ལན་གསུམ། འདོད་ཡོན་གསུར་གྱི་མཆོད་པ་རྒྱ་ཆེན་པོ་འདི། བསྔོ་ཡུལ་དམིགས་པའི་གནས་སུ་གྱུར་པ་ནི། ཚེ་འདིའི་ལུས་བོར། ཕྱི་མའི་ལུས་མ་རྙེད་པ། ཤེས་པ་གཏད་མེད་དུ་འཁྱམས་པ། ཆེ་གེ་མོ་རྣམས་ཀྱི་ཐོག་དྲངས༌། བར་དོ་རིགས་མཐུན་པའི་འགྲོ་བ། མགོན་དང་དཔུང་གཉེན་མེད་པ། འཇིགས་སྐྲག་སྔངས་གསུམ་གྱིས་མནར་ཞིང༌། འཁྱག་ལྟོགས་སྐོམ་གསུམ་གྱིས་གདུང་བ་རྣམས། དྲི་དང་གསུར་ལ་རེ་བ། འགྲོ་འདུག་དང་རྟེན་གནས་ལ་རང་དབང་མེད་པ། ལས་ཀྱི་རླུང་གིས་གཡེང་བ་ཅི་འདི་བྱེད་གཏོལ་མེད་པའི་ཚེ་ལས་འདས་པ་འདས་མ་བར་དོ་ཡིད་ཀྱི་ལུས་ཅན་རྣམས་ལ་བསྔོའོ། སྦྱིན་ནོ་སོ་སོའི་སྣང་ཡུལ་དུ་འདོད་པའི་ཡོན་ཏན་ལྔ་ཡི་རང་བཞིན། བཟའ་བཏུང་གོས་མལ་རྟེན་གནས། དཔུང་གྲོགས་ཀྱི་རྣམ་པ། གོང་ལྟར། འདོད་པ་བཞིན་དུ་ཐོབ་པར་གྱུར་ཅིགཐིམ་པར་གྱུར་ཅིགཚིམ་པར་གྱུར་ཅིགརང་དབང་དུ་ལོངས་སྤྱོད་པར་གྱུར་ཅིགདེ་ལྟར་དབང་པོ་དྲུག་གི་དགྱེས། འདོད་རྒུར་ཐིམ་ནས་རློམ་པ་མེད་པར་གྱུར་ཅིགཆགས་པ་བྲལ་བར་གྱུར་ཅིགཞེན་པ་མེད་པར་གྱུར་ཅིགདེ་ལྟ་ན་དམྱལ་བ་ཚ་གྲང་གི་སྡུག་བསྔལ་ཞི་བར་གྱུར་ཅིགཡི་དྭགས་བཀྲེས་སྐོམ་གྱི་སྡུག་བསྔལ་ཞི་བར་གྱུར་ཅིགབྱོལ་སོང་གླེན་ལྐུགས་ཀྱི་སྡུག་བསྔལ་ཞི་བར་གྱུར་ཅིགམི་བྲེལ་ཕོངས་ཀྱི་སྡུག་བསྔལ་ཞི་བར་གྱུར་ཅིགལྷ་མ་ཡིན་འཐབ་རྩོད་ཀྱི་སྡུག་བསྔལ་ཞི་བར་གྱུར་ཅིགལྷ་ཕམ་ལྟུང་གི་སྡུག་བསྔལ་ཞི་བར་གྱུར་ཅིགབར་དོ་སྟོང་ཞེན་གྱི་སྡུག་བསྔལ་ཞི་བར་གྱུར་ཅིགའཆི་ནས་བར་དོའི་སྣང་བ་ཡིན་པ་ངོ་ཤེས་པར་གྱུར་ཅིགསྡུག་བསྔལ་འཁྲུལ་སྣང་དུ་ངོ་ཤེས་པར་གྱུར་ཅིགའཁྲུལ་སྣང་རང་སེམས་སུ་ཤེས་པར་གྱུར་ཅིགརིག་པ་རྗེན་པ་བློ་རྣལ་དུ་ངོ་ཤེས་པར་གྱུར་ཅིགརིག་སྟོང་བློ་བྲལ་བོན་སྐུར་རང་ངོ་ཤེས་པར་གྱུར་ཅིགདེ་ལྟར་ངོ་ཤེས་ནས་རྩལ་རྫོགས་པར་གྱུར་ཅིགགདེང་ཐོབ་པར་གྱུར་ཅིགདེ་ལྟར་གྱུར་ནས་ཀྱང་ཚོགས་སྦྱོར་གྱི་ལམ་ལ་ཉོན་མོངས་པའི་སྒྲིབ་པ་བྱང་ནས། རྒྱུ་བསོད་ནམས་ཀྱི་ཚོགས་ཡོངས་སུ་རྫོགས་པར་གྱུར་ཅིགམཐོང་སྒོམ་གྱི་ལམ་ལ་ཤེས་བྱའི་སྒྲིབ་པ་བྱང་ནས། འབྲས་བུ་ཡེ་ཤེས་ཀྱི་ཚོགས་རྫོགས་པར་གྱུར་ཅིགམཐར་ཕྱིན་པའི་ལམ་ལ་ཤིན་ཏུ་ཕྲ་བའི་བག་སྒྲིབ་ཙམ་ཡང་བྱང་ནས། གཞི་འབྲས་གཉིས་སུ་མེད་པ་ལྷན་སྐྱེས་ཡེ་ཤེས་མངོན་དུ་གྱུར་ནས་བླ་ན་མེད་པ་ཡང་དག་པར་རྫོགས་པའི་སངས་རྒྱས་སྐུ་གསུམ་གོ་འཕང་མངོན་དུ་ཐོབ་པར་གྱུར་ཅིགདེ་ལྟར་ཐོབ་ནས་ཀྱང་སླར་ཡང་འཁོར་བ་མ་སྟོང་གི་བར་དུ་འདྲེན་པའི་ཐུགས་རྗེ་ཆེན་པོའི་ཕྲིན་ལས་རྒྱུན་མི་ཆད་པར་འབྱུང་བར་གྱུར་ཅིགན་མོ་སྐྱབས་གནས་ཡུལ་མཆོག་གནས་བཞིའི་ཐུགས་རྗེ་དང༌། བདེ་བར་གཤེགས་པ་གཙོ་བོ་བཞི་ཡི་བྱིན་རླབས་དང༌། བོན་ཉིད་དེ་བཞིན་ཉིད་ཀྱི་དབྱིངས་ཀྱི་རྣམ་པར་དག་པའི་བདེན་པ་དང༌། སྙིང་པོ་ཕྱག་རྒྱ་ཏིང་ངེ་འཛིན་གྱི་ནུས་སྟོབས་དང༌། གཤེན་པོ་བདག་གིས་ལྷག་བསམ་རྣམ་པར་དག་པའི་མཐུ་སྟོབས་ཀྱིས། གོང་ལྟར་བསྔོས་ཤིང༌། སྨོན་པ་ཐམས་ཅད་དེ་བཞིན་དུ་འགྲུབ་པར་གྱུར་ཅིགཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ་སྭཱཧཱ། །ཞེས་པའི་བསྔོ་བྱང་འདི་ནི་ལྕང་ལུང་དྲུང་མུའི་མིང་གིས་ཡུལ་ཁམས་ཀྱི་ཚེ་འདས་མང་པོ་ཞིག་ལ་དམིགས་ནས་གསུར་བསྔོ་རྒྱུན་པར་གཏོང་སྐབས་མིང་བརྗོད་བཅས་ཏེ་བརྩེ་བའི་སེམས་ཀྱིས་ཁ་དྲན་བརྗོད་པ་སླར་ཡང་ཤིང་ཁྱིའི་ཟླ་བ་༡ཚེས་༡༡ལ་དཔེ་རུ་བྲིས་པའོ། །བར་དོའི་འགྲོ་བ་ཉམ་ཐག་ཀུན་ལ་ཕན་ཐོགས་པར་གྱུར་ཅིགདགེའོ། །། །



			༄༅། །། སྐབས་འདིར་ཁྲུས་གསོལ་ཏེ། གཟི་བརྗིད་དབང་ལྡན་ཁྱད་པར་རྨད་བྱུང་བའི། སྐུ་མདོག་དཀར་གསལ་གངས་རི་ཉི་ཤར་འདྲ། བག་ཆགས་དྲི་མའི་སྐྱོན་ལྟ་མི་མངའ་སྟེ། བདག་དང་མཐའ་ཡས་སེམས་ཅན་ཐམས་ཅད་ཀྱི། མི་གཙང་བག་ཆགས་དྲི་མ་བཀྲུ་བའི་ཕྱིར། ནམ་མཁའ་ཡང་ལས་ཆུ་བྱུང་ཡེ་ནས་མེད་པའི་ཆུ། རྒྱ་མཚོ་གླིང་དགུ་ཡེ་ནས་ཡོད་པའི་ཆུ། བདུད་རྩི་འོ་དཀར་ཡོད་མེད་མཚམས་ཀྱི་ཆུ། ཆུ་གསུམ་གཙང་མར་སྦྱར་བའི་ཁྲུས་ཆབ་འདིས། བདེར་གཤེགས་སྐུ་གསུང་ཐུགས་ལ་ཁྲུས་གསོལ་བ། སྐུ་གསུང་ཐུགས་རྣམས་ཡེ་ནས་དག་པ་བཞིན། མི་རྣམས་བག་ཆགས་དྲི་མ་དག་གྱུར་ཅིག ཨཱོྃ་ཤུདྷོ་གུ་ཤུདྷོ་སལེ་སངེ་སངེ་ཡེ་སྭཱཧཱ།





༄༅། །རྣམ་པར་འཇོམས་པའི་ཁྲུས་གཟུངས་བཞུགས།


			༧གཡུང་དྲུང་ལྷ་ཡི་སྐད་དུ་ན། ཁྲོ་ཏ་ཏི་སྟ་ན་མ་དྷ་ར་ནི་པྲ་པ་ཏ། གང་ཟག་མི་ཡི་སྐད་དུ་ན། ཁྲོ་བོའི་རྒྱལ་པོ་རྣམཔར་འཇོམས་པ་ཞེས་བྱ་བའི་གཟུངས། སངས་རྒྱས་གང་གིས་མ་ཐུབ་པ་འཕགས་པ་ཆེན་པོ་ནམ་མཁའི་མདོག་ཅན་ལ་ཕྱག་འཚལ་ལོ། བསྭོ་ཨོཾ་སྭ་བྷ་ཧཱུྃ་ཕཊ༔༔ཅེས་པས། སྣོད་བཅུད་ཐམས་ཅད་སྟོང་པར་གྱུར། སྟོང་པའི་ངང་ལས་ཨེ་བྲུཾ་ཧཱུྃ་ཕཊ༔ཅེས་པས། སྟོང་པ་ཉིད་འབྱུང་བ་རིམ་བརྩེགས་ཀྱི་ཁྲི་གདན་ལ། ཧཱུྃ་སྔོ་སྐྱ་ཡོངས་སུ་གྱུར་པ་ལས། ཁྲོ་བོ་རྣམ་པར་འཇོམས་པ། སྐུ་མདོག་སྔོ་སྐྱ་ཞལ་གཅིག་ཕྱག་གཉིས་པ། ཞབས་གཡས་བསྐུམ་པ། གཡོན་བརྐྱང་པ། དབུ་སྐྲ་དམར་སེར་གྱེན་ལ་བརྫིས་པ། སྤྱན་གསུམ་མཆེ་བ་བཞི་གཙིགས་པ། ཨག་ཚོམ་དང་རྫི་སྨིན་མེ་རུ་འབར་བ། ཐོད་སྐམ་དང་ནོར་བུས་དབུ་ལ་བརྒྱན་པ། གཡང་གཞི་དག་སྟག་ཤམ་ཀས་མ་ཧྲལ་བ། སྦྲུལ་དཀར་བཀྲས་ཐོད་དུ་བཅིངས་པ། སེར་བཀྲས་དང་སྙན་ཆ་བྱས་པ། དམར་བཀྲས་མགུལ་ཆུ་བྱས་པ། ལྗང་ཁུས་དཔུང་རྒྱན་དང་ཕྱག་གདུབ་བྱས་པ། སྔོ་བཀྲས་སྐུ་རེག་བྱས་པ། ནག་བཀྲས་ཆུན་དཔྱངས་དང་ཞབས་གདུབ་བྱས་པ། ཕྱག་གཡས་པས་གསེར་གྱི་པྲ་ཕུད་རྩེ་དགུ་ནམ་མཁའ་ལ་ཕྱར་བ། གཡོན་པས་སྡིག་མཛུབ་ཐུགས་ཀར་གདེངས་བ། དེ་ཡི་སྟེང་དུ་ཁྲོ་བོ་རྣམ་རྒྱལ་དཀར་པོ། རྒྱལ་མཚན་དང་སྡིག་མཛུབ་མཛད་པ། ཤར་གཡུང་དྲུང་དཔའ་བོ་སེར་པོ། གཡུང་དྲུང་དང་སྡིག་མཛུག་མཛད་པ། ལྷོ་རུ་གཤིན་རྗེ་གཤེད་པོ། སྔོ་སྐྱ་རལ་ཀྱུ་དང་སྡིག་མཛུབ་མཛད་པ། ནུབ་ཏུ་ཧ་ཡ་གྷྲི་བ་དམར་པོ། དབྱུག་ཏོ་དང་སྡིག་མཛུབ་མཛད་པ། བྱང་དུ་འཁོར་ལོ་བདེ་རྒྱལ་ལྗང་ཁུ། འཁོར་ལོ་དང་སྡིག་མཛུབ་མཛད་པ། ཤར་ལྷོ་རུ་ཁམས་གསུམ་དབང་བསྡུད་སེར་སྐྱ། ཁ་ཏཾ་དང་སྡིག་མཛུབ་མཛད་པ། ལྷོ་ནུབ་ཏུ་རིགས་ཀྱི་མགོན་པོ་དམར་ནག ། བེ་ཅོན་དང་སྡིབ་མཛུབ་མཛད་པ། ནུབ་བྱང་ཡ་ཙ་འཁྱིལ་བ་དམར་ལྗང༌། རལ་ཀྱུ་དང་སྡིབ་མཛུབ་མཛད་པ། བྱང་ཤར་དུ་རྟོགས་པ་ཀུན་འཇོམས་དཀར་ལྗང༌། ཐོད་དབྱུག་དང་སྡིབ་མཛུབ་མཛད་པ། འོག་ཕྱོགས་སུ་རྡོ་རྗེ་གཏུམ་པོ་མཐིང་ནགརྡོ་རྗེ་དང་སྡིག་མཛུབ་མཛད་པ། ཀུན་ཀྱང་རྒྱན་དང་ཆ་ལུགས་གཙོ་བོ་དང་མཐུན་པ། བསྐལ་པའི་མེ་དཔུང་རབ་ཏུ་འབར་བའི་དབུས་ན། ཆེ་བརྗིད་འགྱིང་སྟབས་དང་ལྡན་པ། དེ་ཡི་ཕྱི་རིམ་དུ་ཕྱོགས་སྐྱོང་བཅུ་ཡི་ཚོགས་དང་བཅས་ཏེ་བཞུགས་པ། ཞལ་ནས་མི་སྲུན་རབ་ཏུ་ཁྲོས་པའི་ཚུལ་གྱིས། གཟུངས་སྔགས་འདི་གསུངས་སོ། །༧བསྭོ་ཨོཾ་ན་མ་བཛྲ་ཁྲོ་ཏ་ཁྲོ་ཏ། ད་ཧ་ད་ཧ། དྲུང་མུ་དྲུང་མུ། སྤོ་ཏ་སྤོ་ཏ། གྷྲི་ན་གྷྲི་ན། ཙཀྲ་ཙཀྲ། ཏི་སྟ་ཏི་སྟ། ཧུ་ལུ་ཧུ་ལུ། ཚིན་དྷ་ཚིན་དྷ། བྷིན་དྷ་བྷིན་དྷ། བཛྲ་བཛྲ་ཧཱུྃ་ཕཊ༔༧བསྭོ་ཨོཾ་ཁྲོ་ཏ་ཁྲོ་ཏ་མ་ར་ཡ་ཧཱུྃ་ཕཊ༔ད་ཧ་ད་ཧ་མ་ར་ཡ་ཧཱུྃ་ཕཊ༔དྲུང་མུ་དྲུང་མུ་མ་ར་ཡ་ཧཱུྃ་ཕཊ༔སྤོ་ཏ་སྤོ་ཏ་མ་ར་ཡ་ཧཱུྃ་ཕཊ༔གྷྲི་ན་གྷྲི་ན་མ་ར་ཡ་ཧཱུྃ་ཕཊ༔ཙཀྲ་ཙཀྲ་མ་ར་ཡ་ཧཱུྃ་ཕཊ༔ཏི་སྟ་ཏི་སྟ་མ་ར་ཡ་ཧཱུྃ་ཕཊ༔ཧུ་ལུ་ཧུ་ལུ་མ་ར་ཡ་ཧཱུྃ་ཕཊ༔ཚིན་དྷ་ཚིན་དྷ་མ་ར་ཡ་ཧཱུྃ་ཕཊ༔བྷིན་དྷ་བྷིན་དྷ་མ་ར་ཡ་ཧཱུྃ་ཕཊ༔བཛྲ་བཛྲ་མ་ར་ཡ་ཧཱུྃ་ཕཊ༔ཝེར་རོ་ཝེར་རོ་མ་ར་ཡ་ཧཱུྃ་ཕཊ༔༔བསྭོ་ཨོཾ་ཏྲིག་ཤུ་པ་ལ་ཡ་ན་གཡག་ཀྴ། ཨག་ནེ་རཀྵ། ཡ་བ་རུ་ཏྲི། སད་ཝེར་ས་སྟི། གནོད་བྱེད་ཀྱི་སྲོག་ལ་ཨ་མུ་ཁ་མ་ར་ཡ་ལྷན། བསྭོ་ཨོཾ་མ་ཧ་ཡ་ཡག་ཀྴ། བྷྱི་ཡག་ཀྴ་ས་མ་ཡ་ཧཱུྃ་ཕཊ༔སད་དོ་ཚིན་དྷ་མ་ར་ཡ་ཧཱུྃ་ཕཊ༔སད་མིན་ས་ཏི་མ་ར་ཡ་ཧཱུྃ་ཕཊ༔གེ་ཡོ་གུ་ནོ་མ་ར་ཡ་ཧཱུྃ་ཕཊ༔གེ་དུ་ཙ་ཏྲི་མ་ར་ཡ་ཧཱུྃ་ཕཊ༔ཙ་ཏྲི་རུ་ཏྲི་མ་ར་ཡ་ཧཱུྃ་ཕཊ༔ཨརྒེ་ཏྲི་ཤཾ་མ་ར་ཡ་ཧཱུྃ་ཕཊ༔ར་ཙ་ཀིང་ཀང་མ་ར་ཡ་ཧཱུྃ་ཕཊ༔ན་ག་སརྦ་མ་ར་ཡ་ཧཱུྃ་ཕཊ༔གྱི་གྲན་ཤུ་ནིག་མ་ར་ཡ་ཧཱུྃ་ཕཊ༔གནོད་བྱེད་འབྱུང་པོ་ཨ་མུ་ཁ་མ་ར་ཡ་ཧཱུྃ་ཕཊ༔ཁྲོ་ཚོགས་རྣམས་ཀྱི་ཐུགས་ལས། མེ་རི་དང་མཚོན་ཆ་ཚྭ་ཚྭ་སྐར་ལྟར་འཁྲུགས་ནས། འབྱུང་པོ་དང༌། མི་མ་ཡིན་དང༌། ལྷ་མ་སྲིན་སྡེ་བརྒྱད་དང༌། ཤ་ཟ་དང་རོ་ལངས་དང༌། ལྟོ་འཕྱེ་དང༌། གྲུལ་འབུམ་ལ་སོགས་པའི་གདོན་རྣམས། སྐད་ཅིག་གི་འདུག་པའི་བཟོད་ཀླག་མེད་པར་སོ་སོར་རང་རང་གནས་སུ་བྱེར་ཞིག་དེངས་སོ། །ཁྲུས་གཟུངས་ནི། ༧བསྭོ་ཨོཾ་ན་མ་ཨ་དཀར་ཨུ་ཡ་ནེ་ཏིང༌། རཌཎ་ཏྲ་ཡ་ཧཱུྃ་ཕཊ༔མ་ཧ་ཡགྷ་བྷྱིད་ཡགྷ་ས་མ་ཡཱ། བསྭོ་ཨོཾ་བཛྲ་ཁྲོ་ཏ་ཁྲོ་ཏ། ད་ཧ་ད་ཧ། དྲུང་མུ་དྲུང་མུ། སྤོ་ཏ་སྤོ་ཏ། གྷྲི་ན་གྷྲི་ན། ཙཀྲ་ཙཀྲ། ཏི་སྟ་ཏི་སྟ། ཧུ་ལུ་ཧུ་ལུ། ཚིན་དྷ་ཚིན་དྷ། བྷིན་དྷ་བྷིན་དྷ། བཛྲ་བཛྲ། གྷུ་ཧྱ་ས་མ་ཡ་ཧཱུྃ་ཕཊ༔ན་མོ་བྷྱི་ལོ་ཤུད་དྷེ་ཤུད་དྷེ་སརྦ་ས་ཏི། ཧྲི་དྷ་ཡ་ཧྲི་དྷ་ཡ། དྷ་ན་ཏྲ་ཡ། སལེ་སལེ། རྐོ་ཕུང་སལེ། ཨག་ཤོ་སལེ། ཨུ་དུག་སལེ། དྷ་ན་དྷ་ན། མ་ཧ་ཚིན་དྷ་ཡ། ཁྲི་མང་ཨཀྱོ་ནེ་སང་ནེ་ཏིང༌། ཏིང་ནམ་སད་དོ། ཧ་ར་ཧ་ར། པྲ་མོ་ཧ་ར། རྐོ་ཕུང་ཧ་ར། ཨག་ཤོ་ཧ་ར། ཨུ་དུག་ཧ་ར། ཤུད་དྷོ་ཤུད་དྷོ། ས་མ་ཡ་ཤུད་དྷོ། ཨ་བྷ་བ། སྭ་བྷ་བ། བྷི་ཤུད་དྷོ། སརྦ་ས་ཏི། ཧ་ར་བྷྱི་ལོ། རྐོ་ཕུང་ཤུད་དྷོ། ཨག་ཤོ་ཤུད་དྷོ། ཨུ་དུག་ཤུད་དྷོ། སད་དོ་བྷ་བ་ཤུད་དྷོ། སད་མིན་ཝེར་རོ། ཏྲི་ཤུ་པ་ལ། ཡ་མ་དྷ་ཏྲི་སྭ་ཡ། རགྷ་ན་གཡགྴ་ཤུད་དྷོ། ཨག་ནེ་ར་ཙ། ཡ་བ་སལེ་སང་ངེ་ཡ། རགྴ་རུ་ཏྲི། མ་མ་སང་སལ་སྭཧཱ། ན་མ་ཧ་ར་ཀྴ་ཡ། ཨ་དཀར་ཨུ་དུག་ཀྴ་ཡ། གནོད་བྱེད་འབྱུང་པོ་ཨ་མུ་ཁ་མ་ར་ཡཱ། ཏི་སྟ་འཛོ་ལེ་འཛོ་ལེ། ཨསྨྲི་ཏ་ཧཱུྃ་ཕཊ༔འཁྲུས་ཆུར་སྔགས། ཁྲུས་བྱ་ནི། བདག་ཉིད་རྣམ་པར་འཇོམས་པའི་ཕྱག་གཡས་ན་བདུད་རྩིའི་བུམ་པ་བརྣམས་པ། གཡོན་པས་མེ་ལོང་གིས་བྱད་བསལ་བས་དེ་ཡི་བསྲུང་བྱའི་ནད་དང་གནོད་པ་ཐམས་ཅད། བཀྲུས་ནས་དུག་ཤུལ་སྨན་གྱིས་སྦྱངས་པ་བཞིན་དུ་གཙང་ཞིང་དག་པར་བསམ་ལ། ཁྲུས་གཟུངས་ནི། ༧གང་ཞིག་འགྲོ་བ་མ་ལུས་ཀུན། །སྡུག་བསྔལ་ཀུན་ལས་ཐར་བྱེད་ཅིང༌། །ནད་དང་གནོད་པ་ཞི་བ་དང༌། །རྐྱེན་དང་བར་ཆོད་བཟློག་པ་དང༌། །ཚེ་དང་བསོད་ནམས་འཕེལ་བ་དང༌། །དཔལ་དང་གྲགས་པ་རྒྱས་མཛད་ཅིང༌། །ལས་ཀྱི་རྣམ་སྨིན་དག་བྱེད་ན། །གཡུང་དྲུང་རྣམ་པར་འཇོམས་པ་ཡི། །གསང་སྔགས་རིགས་སྔགས་ཐམས་ཅད་ཀྱི། །རྒྱུད་དོ་ཅོག་གི་རྩ་བ་སྟེ། །ཡང་དག་གྲུབ་པའི་དཔལ་གྱིས་བརྒྱན། །མདོ་སྡེ་འདི་ཉིད་འཆང་བར་བྱ། །མདོ་སྡེ་འདི་ཉིད་བཀླག་པར་བྱ། །མདོ་སྡེ་འདི་ལ་མོས་པ་ཡི། མདོ་སྡེ་འདི་ཉིད་སྤྱོད་བྱས་ན། །མདོ་སྡེ་འདི་ཡི་གཟི་བརྗིད་ཀྱིས། །ལྷ་དང་ལྷ་མིན་གནོད་པ་དང༌། །ལྟོ་འཕྱེ་གྲུལ་བུམ་མིའམ་ཅི། །ཤ་ཟ་སྲིན་པོ་རོ་ལངས་སོགས། །འབྱུང་པོའི་ཚོགས་རྣམས་མ་ལུས་པས། །གང་ཞིག་གང་ལ་གནོད་པ་ཡི། །ཕ་རོལ་བྱད་དང་རྦོད་གཏོང་རྣམས། །འདི་ཡི་མཐུ་ཡིས་ཟློག་པར་གྱུར། །རྒྱུ་དང་རྐྱེན་ལས་གྱུར་པ་ཡི། །རླུང་མཁྲིས་བད་ཀན་ཁྲག་ལ་སོགས། །འདུ་བ་རྣམ་བཞི་འཁྲུག་པ་དང༌། །ནད་རིགས་གསུམ་བརྒྱ་དྲུག་ཅུ་ཡང༌། །སྐད་ཅིག་ཉིད་ལ་ཞི་བར་འགྱུར། །སྨེ་མནོལ་མི་གཙང་བག་ཆགས་དང༌། །གཙང་རིགས་ལྷ་ལ་མནོལ་བ་དང༌། །ཐབ་དང་འཁོན་དང་དབལ་ལ་སོགས། །དམེ་དང་གྲིབ་ལས་གྱུར་པ་ཡི། །མི་གཙང་ལས་གྱུར་བག་ཆགས་རྣམས། །གཟུངས་སྔགས་འདི་ཡིས་དག་པར་གྱུར། །ཚེ་ཟད་པ་དང་ཚེ་ཉམས་པ། །དབང་པོ་ཉམས་དང་སྡུག་བསྔལ་སྦྱོང༌། །མི་གཙང་ཉམས་གྲིབ་ཕོག་གྱུར་ན། །དྲི་མེད་རྣམ་དག་ཤེལ་དཀར་དང༌། །རིན་ཆེན་མུ་མེན་ཙན་དན་ལྗོན། །རཊྣ་རྫ་ཡི་བུམ་རུ། གཙང་མའི་ཆུ་དང་སྨན་སྦྱར་ནས། །གཟུངས་སྔགས་འདི་ཉིད་བརྗོད་བྱས་ཤིང༌། །དུས་བཟང་རྟག་ཏུ་ཁྲུས་བྱས་བྱས། །ནད་དང་གནོད་པ་ཞི་བ་དང༌། །རྐྱེན་དང་བར་ཆད་བཟློག་པར་འགྱུར། །སྨེ་མནོལ་མི་གཙང་བག་ཆགས་དང༌། །ཉམས་ཆགས་དྲི་མ་དག་པར་གྱུར། །ཚེ་རབས་བསགས་པའི་སྒྲིབ་དག་ནས། །སྡིག་པ་ཀུན་ལས་རྣམ་པར་ཐར། །གཟུངས་ཀྱི་རྒྱལ་པོ་འདི་ཉིད་ནི། །ལན་གྲངས་ཉི་ཤུ་རྩ་གཅིག་གམ། །ཡང་ན་ལན་གྲངས་བརྒྱ་རྩ་བརྒྱད། །གཡུང་དྲུང་རྣམ་འཇོམས་བཟླས་ནས་ནི། །སྐལ་ལྡན་རྟག་ཏུ་ཁྲུས་གྱིས་ཤིགབསྭོ་ཨོཾ་ན་མ་ས་རྦ་ཏ་ཐ་གྷ་ཏ་ཤུད་ལ་བྷྱི་ལོ་ཤུད་དྷེ། ཚངས་ལ་གུ་དུན་ནི་སལེ་སང་ངེ་སྭཧཱ། །ཞེས་ཁྲུས་གསོལ་བས། སྔོན་གྱི་ནད་གདོན་རྗེས་ཤུལ་རྣམས་དག་ནས། ཤེལ་དཀར་གྱི་བུམ་པ་ཆུ་ལས་ཕྱུང་བ་ལྟར། གཤང་ལམ་དང་སོར་སྣེ་རུ། འབྱུང་བའི་གཤའ་སྣ་ལ་རྩ་བུར་གྱི་ཆགས་གནས་མེད་པ་བཞིན་རྡུལ་

			ཕྲན་ཙམ་ཡང་མི་གནས་པ་དག་སྟེ། སྐྱོན་གྱིས་མ་གོས་པར་བསམ། །ཁྲུས་གཟུངས་རྫོགས་སོ། །བཀྲ་ཤིས། དགེའོ།





༧མཆོད་གཏོར་བདུད་རྩིའི་ཆུ་རྒྱུན་ཞེས་བྱ་བ་བཞུགས་སོ། །


			༧བླ་མ་རྣམས་དང་ཡི་དམ་ལྷ། སྐྱོབས་པའི་མངོན་ལ་ཕྱག་འཚལ་ལོ། །གཙང་མའི་བདུད་རྩིའི་ཆུ་རྒྱུན་ལས། །ཉམས་སུ་བླང་ལུགས་འདི་ལྟར་ཏེ། །སྔོན་འགྲོ་དངོས་གཞི་རྗེས་དང་གསུམ། །དམ་བཅའ་དང་ནི་ཡོ་བྱད་རྫས། །སེམས་བསྐྱེད་འགྲོ་བ་ཇི་སྙེད་པ། །སྡུག་བསྔལ་ཀུན་ལས་སྒྲོལ་བའི་ཕྱིར། །རྣམ་དག་མཆོད་གཏོར་ཉམས་སུ་ལེན། །སྙམ་པའི་འདུན་པ་སྔོན་དུ་བཏང༌། །དམ་བཅའ་དུས་དྲུག་དུས་བཞི་དང༌། །ནང་ནུབ་ལ་སོགས་གང་ལྕོགས་ལ། །སྟོན་པ་ལྷ་དང་དཔོན་གསས་ཀྱི། །སྤྱན་སྔར་དད་པས་ཁས་བླངས་བྱ། །ཡོ་བྱད་རྫས་ནི་རབ་ཉིད་དུ། །སྨན་སྤོས་འབྲུ་དང་རིན་པོ་ཆེ། །དཀར་མངར་མེ་ཏོག་དར་ཟབ་སོགས། །ཇི་སྙེད་བརྩོན་འགྲུས་དད་པས་སོགས། །འབྲིང་ནི་སྨན་ལྔ་སྤོས་ལྔ་སོགས། །འབྱོར་ཚད་ཉིད་དུ་ཤེས་པར་བྱ། །དངོས་གཞི་ལ་ཡང་རྣམ་པ་གསུམ། །དགོད་ཅིང་བཤམས་དང་བྱིན་གྱིས་བརླབས། །དངོས་སུ་ཐིམ་པར་བསྔོ་བའོ། །བཤམས་ཐབས་ཁྲི་གདན་རིན་ཆེན་ལ། །སྣོད་ནི་རིན་ཆེན་ཤིང་རྫས་སོགས། །གྲངས་ནི་དགུ་བདུན་ཡན་ཆད་དོ། །རབ་འབྲིང་ཐ་གསུམ་གང་འབྱོར་རོ། །བྱིན་གྱིས་རླབས་པའི་རིམ་པ་ནི། །ལུས་ནི་ཆ་ལུགས་ལྔ་ལྡན་བཅའ། །ངག་ཏུ་གསལ་བ་དགུ་འཛབ་བགྲངས། །ཡིད་ཀྱིས་ཏིང་འཛིན་རྣམ་གསུམ་བསྒོམས། །༧སྟོན་པ་ཐུགས་རྗེ་ཆེ་མངའ་བའི། །མཆོད་སྦྱིན་ཀུན་ཚིམ་བདག་ཉིད་ཅན། །སྐྱོབས་པའི་མགོན་ལ་ཕྱག་འཚལ་ལོ། །གཙང་མའི་བདུད་རྩི་དག་ཆུ། །ཡོ་བྱད་མ་ལུས་མཆོད་པའི་རྫས། །སྐྱོན་མེད་ཡིད་འོང་མཛེས་པར་བཤམས། །དག་པ་གསུམ་གྱི་སྒོར་ཞུགས་ནས། །ཏིང་འཛིན་རྣམ་གསུམ་རིམ་བཞིན་བསྒོམ། །༧ཨཿདེ་འོད་དུ་ཞུ་བ་ལས། །བདག་གི་མདུན་གྱི་བར་སྣང་ལ། །ཡི་དམ་ཀུན་བཟང་གཤེན་ལྷ་འོད་དཀར་ནི། །གཙོ་ལ་འཁོར་གྱིས་བསྐོར་བར་བསམ། སྙིང་པོ་འདི་བརྗོད་དེ། ཨཱ་ཨ་དཀར་སལེ་འོད་ཨ་ཡང་ཨཱོྃ་འདུ། །ཨཿགནས་ལུགས་མཐའ་བྲལ་མ་རྟོགས་པའི་སེམས་ཅན་ཐམས་ཅད་འཁོར་བ་ལ་འཁྱམས་ཤིང༌། །སྡུག་བསྔལ་ལ་སྤྱོད་པ་འདི་རྣམས་སྙིང་རེ་རྗེ། །སྡུག་བསྔལ་དང་བྲལ་བར་གྱུར་ཅིག ། བདེ་བ་དང་ལྡན་པར་གྱུར་ཅིག ། བདེ་བ་དེ་དང་རྒྱུན་དུ་མི་འབྲལ་བར་གྱུར་ཅིག ། ཆགས་སྡང་གི་ཉོན་མོངས་པ་དང་བྲལ་བར་གྱུར་ཅིག ། ཨ་དཀར་བདག་གི་ཐུགས་ལས་ཨ་དཀར་པོ་གཅིག་མདུན་གྱི་བར་སྣང་ལ་འཕྲོས། །སལེ་འོད་ཨ་དེ་ལས་འོད་ཟེར་ཕར་འཕྲོས་སྣོད་བཅུད་ལ་ཕོག་པས། །ཕྱི་སྣོད་ཐམས་ཅད་ལྷ་ཡི་ཞལ་ཡས་ཁང༌། །ནང་བཅུད་ཐམས་ཅད་ལྷ་དང་ལྷ་མོའི་རང་བཞིན་དུ་གྱུར། །ཨ་ཡཾ་ཨཱོྃ་འདུ་འོད་ཟེར་རྣམས་ཚུར་འདུས་ཨ་ལ་ཐིམ། །ཨ་ཡེ་ཤེས་ལྔ་ལྡན་གྱི་ཨཱོྃ་གཅིག་ཏུ་གྱུར། །ཨཱོྃ་བདག་གི་ཐུགས་ཀར་འདུས་པས། །བདག་རྒྱུད་ཀྱི་དུག་ལྔ་བདུད་ལྔ་བཅོམ་ནས་སྐུ་ལྔ་ཡེ་ཤེས་ལྔ་ཡི་རང་བཞིན་དུ་གྱུར། །ཨཱོྃ་འོད་དུ་ཞུ་བ་ལས། །བདག་ཉིད་ཀུན་བཟང་གཤེན་ལྷ་འོད་དཀར་སྐུ་མདོག་དཀར་གསལ་ཞལ་གཅིག་ཕྱག་གཉིས་ཞི་རྒྱན་བཅུ་གསུམ་གྱིས་བརྒྱན་པ། །མཁྱེན་བརྩེ་ཐུགས་རྗེའི་བདག་ཉིད་དང་ལྡན་པ་གཅིག་ཏུ་གྱུར། ཕྱག་རྒྱ་ཨ་ལྟར་བཅའ་ལ་སྔགས་འདི་བརྗོད། མུ་ཡེ་ཨ་དཀར་ཨ་ནི་ཨཱ། ཞེས་བརྗོད་པས། མདུན་གྱི་བར་སྣང་ལ་ཞལ་ཡས་ཁང་ལྷ་ཡི་ཕོ་བྲང་ཆེན་པོ་རྒྱུ་རིན་པོ་ཆེ་སྣ་ཚོགས་ལས་གྲུབ་པ། །རྩེ་མོ་ཅོག་བར་འཁྱམས་ཡ་གད་ཟ་ར་ཚགས་དང་དར་བུ་ཁད་དང་བཅས་པ། །ཉམས་དགའ་བ་ཡིད་དུ་འོང་བ། །དྲི་མ་མེད་པའི་དབུས་སུ་ཀུན་ཏུ་བཟང་པོ་ལ་སྲིད་ཞུའི་མགྲོན་ནི། །དུས་གསུམ་གྱི་རྒྱལ་བ་སྲས་དང་བཅས་པ་རྣམས་ཀྱིས་བསྐོར་བ། །དེའི་ཕྱི་རིམ་དུ་ཡོན་ཏན་གྱི་མགྲོན། །བཀའ་སྐྱོང་བོན་སྐྱོང་ནོར་ལྷ་དཔལ་མགོན་དང་བཅས་པ་རྣམས་ཀྱིས་བསྐོར་བ། །དེ་ཡི་ཕྱི་རིམ་དུ་ལན་ཆགས་ཀྱི་མགྲོན་ནི། །བཀའ་ཡི་ལྷ་མ་སྲིན་སྡེ་བརྒྱད་རྣམས་ཀྱིས་བསྐོར་བ། །དེའི་ཕྱི་རིམ་དུ་སྙིང་རྗེའི་མགྲོན་ནི་རིགས་དྲུག་སེམས་ཅན་བར་དོ་དང་བཅས་པ་རྣམས་ཀྱིས་བསྐོར་བར་གྱུར། །ཕྱག་རྒྱ་བདུད་རྩིའི་བུམ་པ་ལྟར་བཅའ་ལ་སྔགས་འདི་བརྗོད་དོ། །ན་མ་ཨ་དཀར་ཀྴ་ཡ་ཤག་སལེ་སང་ངེ་ཡེ་སྭཧཱ། །ཞེས་བརྗོད་པས། མཆོད་རྫས་ཀྱི་མི་གཙང་བ་སྨ་སྨེ་ཉམས་གྲིབ་ཐམས་ཅད་དག་པར་གྱུར། ཕྱག་རྒྱ་ཐལ་མོ་ཁོང་སྟོང་དུ་སྦྱར་ལ་སྔགས་འདི་བརྗོད་དེ། ཨ་ཨཱོྃ་ཧཱུྃ་རཾ་ཛ་དེ་ཤོ་བྲུཾ་འོད་དུ་ལཾ་ལཾ་ཡེ་སྭཧཱ། །ཞེས་བརྗོད་པས། སྣོད་རྒྱ་ཆེ་ལ་དཔང་མཐོ་བ་ཉམས་དགའ་བ་ཡིད་དུ་འོང་བ་དྲི་མ་མེད་པ། །བཅུད་ནི་དྭངས་མ་མཆོད་འབུལ་གྱི་ལྷ་མོ། །ཁུ་བ་བདུད་རྩིའི་ངོ་བོ། །རྩིགས་མ་འདོད་པའི་ཡོན་ཏན་དཔག་ཏུ་མེད་པ་བསམ་གྱིས་མི་ཁྱབ་པར་གྱུར་ནས། །དྭངས་མ་རྒྱལ་བ་མཆོད་པས་མཉེས། །ཁུ་བས་དམ་ཅན་ཐུགས་དམ་བསྐངས། །རྩིགས་མས་ལྷ་སྲིན་གདུག་རྩུབ་ཞི་ཞིང་འགྲོ་དྲུག་སྦྱིན་པས་ཚིམ་པར་གྱུར། ཞེས་བརྗོད་པས། །ཨ་ཨཱོྃ་ཧཱུྃ་མི་མངོན་པའི་དབྱིངས་ནས་བདེ་བར་གཤེགས་པ་རྣམས་ཀྱི་སྐུ་གསུང་ཐུགས་ཀྱི་ངོ་བོ་ཡི་གེ་འབྲུ་གསུམ་བདག་གི་གནས་གསུམ་དུ་ཐིམ་པས། །སྐུ་གསུང་ཐུགས་ཀྱི་དབང་དང་དངོས་གྲུབ་མ་ལུས་པ་ཐོབ་པར་གྱུར། ཞེས་བརྗོད་ཅིང་བསྔོ་བའི་ཚིག་བཤད་འདི་སྐད་དོ། ༧ཨཱོྃ་དེ་བཞིན་ལྷུན་གྱིས་གྲུབ་པའི་སྟོབས་མཆོག་དང༌། །བདག་ཉིད་ཏིང་འཛིན་རིག་པའི་མཐུ་སྟོབས་ཀྱིས། །སྣང་སྲིད་འཇིག་ལྷ་ཡི་གཞལ་ཡས་ཁང༌། །དུས་གསུམ་བདེར་གཤེགས་ཐུགས་རྗེའི་མངའ་བདག་དང༌། །གཙང་རིགས་མགོན་པོ་སྐྱོབས་པའི་དམ་ཚིག་ཅན། །ལན་ཆགས་མགྲོན་གྱུར་བགེགས་རིགས་དམན་པའི་ཚོགས། །ཁམས་གསུམ་རྒྱུ་དྲུག་སེམས་ཅན་མ་ལུས་པ། །དུས་གསུམ་རྒྱལ་བའི་ཞིང་ཁམས་མན་ཆད་ནས། །ན་རག་དམྱལ་བའི་འཇིག་རྟེན་ཡན་ཆད་དུ། །ཇི་སྙེད་གནས་ཤིང་མགྲོན་དུ་གྱུར་པ་ལ། །མཆོད་པའི་ལོངས་སྤྱོད་རིན་ཆེན་གཏེར་གྱིས་བཀང༌། །ཇི་སྙེད་དབང་པོ་ལྔ་ཡི་སྤྱོད་ཡུལ་དུ། །འདོད་ཡོན་རྣམ་ལྔ་མཆོད་པའི་སྤྲིན་དཔུང་འཁྲིགས། །ཕྱི་ནང་སྣོད་བཅུད་ཟད་མེད་ཕྱུང་བུས་བཀང༌། །ལོངས་སྤྱོད་རོལ་པའི་མཆོད་པ་འདི་འབུལ་གྱིས། །ཟད་མེད་རྒྱན་གྱི་མཆོད་པ་བཞེས་སུ་གསོལ། །འགྲོ་དྲུག་སེམས་ཅན་ཐུགས་རྗེས་ཟིན་གྱུར་ཅིག ། མགོན་པོ་མཉེས་ནས་བཀྲ་ཤིས་བདེ་ལེགས་སྨོན། །བུ་ལོན་ལན་ཆགས་སྙིང་ཁྲིན་བྱང་གྱུར་ཅིག ། རྒྱུ་དྲུག་འཁོར་བ་དོང་ནས་སྤྲུགས་པར་ཤོག ། ཀུན་ཀྱང་བླ་མེད་འབྲས་བུ་ཐོབ་པར་ཤོག ། ཨ་ཨཱོྃ་ཧཱུྃ་རཾ་ཛ་དེ་ཤོ་ཐིམ་ཐིམ་ཡེ་སྭཧཱ། །ཞེས་བརྗོད་ལ་སེ་གོལ་གཏོག་པའོ། །མཆོད་གཏོར་བདུད་རྩི་ཆུ་རྒྱུན་འདི་ནི་ཁུ་ཚ་ཟླ་འོད་ཀྱིས་སྤ་གྲོ་ནས་གཏེར་ནས་གདན་དྲངས་པའོ། །





༧ལན་ཆགས་གཏོར་མ་བཞུགས་སོ། །


			༧བདག་སོགས་དྲིན་ཅན་ཕ་མས་གཙོར་བྱས་པའི་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱིས། །མཐོ་བའི་མཁར་ཕབ་པའི་ལན་ཆགས། །དམའ་བའི་ཡུལ་འཕྲོག་པའི་ལན་ཆགས། །མི་རྟ་གྲི་རུ་བསད་པའི་ལན་ཆགས། །བསད་བསད་པ་ཚེ་ཡི་ལན་ཆགས། །བརྡུང་བརྡུང་བ་ན་ཚའི་ལན་ཆགས། །འཕྲོག་འཕྲོག་རྒྱུ་ཟས་ནོར་གྱི་ལན་ཆགས། །ལན་ཆགས་མ་ཁེལ་བ། །བུ་ལོན་མ་སོད་པ་ཐམས་ཅད་ལ། །བསག་གིས་དམིགས་མེད་ཀུན་ཁྱབ་ཀྱི་མཆོད་སྦྱིན་རྒྱ་ཆེན་པོ་འདི་བསྔོས་པས། །བུ་ལོན་སོད་པར་གྱུར་ཅིག ། སྡི་སྒྲིབ་དག་པར་གྱུར་ཅིག ། ནད་དོན་ཞི་བར་གྱུར་ཅིག ། རྐྱེན་ངན་ཟློག་པར་གྱུར་ཅིག ། བར་ཆད་སེལ་བར་གྱུར་ཅིག ། སྒྲིབ་གཉིས་བྱང་བར་གྱུར་ཅིག ། ཚོགས་གཉིས་རྫོགས་པར་གྱུར་ཅིག ། འབྲས་བུ་བོན་གྱི་སྐུ་བདེ་བ་ཆེན་པོ་ཐོབ་པར་གྱུར་ཅིག ། རེག་པ་ཙམ་གྱིས་འཚང་རྒྱ་བར་གྱུར་ཅིག ། ༧དེ་ནས་བཤལ་ཆུ་བསྔོ་སྟེ། ཨཱོྃ་གཏོར་གཞོང་བཤལ་བའི་བཤལ་ཆུ་འདིས། །ངན་སོང་གསུམ་ལ་གནས་པ་ཡི། །ཡི་དྭགས་བཀྲེས་ཤིང་སྐོམས་པ་དང༌། །སེར་སྣའི་མདུད་པས་བཅིང་བ་དང༌། །ཁས་ཞན་དབང་ཆུང་སྡེ་རྣམས་ལ། །བདུད་རྩིའི་ཆར་དུ་འབབ་གྱུར་ཅིག ། ནད་ཀྱི་བསྐལ་པ་གཅིག་པ་ལ། །སྨན་དང་རྩི་རུ་འགྲུབ་གྱུར་ཅིག ། མུ་གེའི་སྐལ་པ་གཉིས་པ་ལ། །ཟས་དང་སྐོམ་དུ་འགྲུབ་གྱུར་ཅིག ། མཚོན་གྱི་བསྐལ་པ་གསུམ་པ་ལ། །སྐྱབས་དང་མགོན་དུ་འགྲུབ་གྱུར་ཅིག ། ཅི་འདོད་ཡིད་བཞིན་འཕྲད་ནས་ཀྱང༌། །དགོས་འདོད་རེ་བ་སྐོང་བར་ཤོག ། ཨ་དཀར་ཨ་རྨད་དུ་ཏྲི་སུ། །ནག་པོ་ཞི་ཞི་མལ་མལ། །པྲེ་དུ་ཏྲེ་དུ་ནག་པོ་ར་ས་ཡ་ན་ཐིམ་ཐིམ་ཡེ་སྭཧཱ། །ཞེས་བསྔོའོ། ༧དབྱེ་བསྡུ་ནི། སྙིང་རྗེའི་མགྲོན་ནི། །ཅི་འདོད་ཡིད་བཞིན་འཕྲད་ཅིང་དགོས་འདོད་རེ་བ་བསྐངས་ནས་ཀྱང༌། །སོ་སོ་རང་རང་གི་གནས་སུ་ཁྲོམ་གྱེས་པ་ལྟར་དུ་སོང༌། ལན་ཆགས་ཀྱི་མགྲོན་ནི། །གནོད་པའི་ཡིད་དང་བྲལ་ཞིང་སྐྱོབས་པའི་སེམས་དང་ལྡན་ནས་རང་རང་གནས་སུ་བྱེར། ཡོན་ཏན་གྱི་མགྲོན་ནི། ཐུགས་དམ་བསྐང་ནས་བསྟན་པ་སྲུང་བའི་ལས་ལ་གཤེགས། །ཡི་ཤེ་སེམས་དཔའ་འགྲོ་དོན་མཐར་ཕྱིན་ནས་མི་མངོན་པའི་དབྱིངས་སུ་གཤེགས། །དམ་ཚིག་སེམས་དཔའ་འོད་དུ་ཞུ་ནས་གཙོ་བོ་ལ་ཐིམ། །གཙོ་བོ་ཡང་ཡི་གེ་ཨ་རུ་གྱུར། །ཨཿབདག་གི་ཐུགས་ཀར་འདུས་པས། །མཆོག་ཐུན་མོང་གི་དངོས་གྲུབ་ཐོབ་པར་བསམ། །བདག་དང་ཞལ་ཡས་ཁང་འབྱུང་བ་རིམ་བརྩེགས་དང་བཅས་པ་འོད་དུ་ཞུ་ནས། །ནམ་མཁའི་ངོགས་ལྟར་གསལ་བར་གྱུར་ཅིག ། ༧དེ་ནས་བཀྲ་ཤིས་ནི། ཨེ་མ་ཧོ། སྐྱེ་མེད་ཡུམ་ཆེན་ཡེ་ཤེས་སྒོ་མར་བཅས། །པདྨའི་ཀློང་གི་བཀྲ་ཤིས་ཀུན་འབྱུང་བ། །རྣམ་དག་ཡུམ་སྲས་བཀྲ་ཤིས་གང་ལེགས་པ། །དེང་འདིར་གསལ་ཞིང་བཀྲ་ཤིང་བདེ་ལེགས་ཤོག ། ཡེ་ཤེས་རིགས་ལྡན་འགྲོ་དོན་ལྷུན་གྱིས་གྲུབ། །ཕྲིན་ལས་རྣམ་བཞིའི་བཀྲ་ཤིས་ཀུན་འབྱུང་བ། །ཆབ་གཏོར་ལྷ་ལྔའི་བཀྲ་ཤིས་གང་ལེགས་པ། །དེང་འདིར་གསལ་ཞིང་བཀྲ་ཤིས་བདེ་ལེགས་ཤོག ། གསུང་མཆོག་ངེས་པ་མན་ངག་ལྷ་ཁྲིམས་བོན། །ལས་སྤྱོད་དག་པའི་བཀྲ་ཤིས་ཀུན་འབྱུང་བ། །འཕན་ཡུལ་བོན་སྒོའི་བཀྲ་ཤིས་གང་ལེགས་པ། །དེང་འདིར་གསལ་ཞིང་བཀྲ་ཤིས་བདེ་ལེགས་ཤོག ། སྟོན་པའི་ཐུགས་སྤྲུལ་འགྲོ་བའི་དོན་ལ་བྱོན། །མཆོད་བྱིན་རྒྱས་པའི་བཀྲ་ཤིས་ཀུན་འབྱུང་བ། །ཐང་མ་འོད་རྒྱལ་བཀྲ་ཤིས་གང་ལེགས་པ། །དེང་འདིར་གསལ་ཞིང་བཀྲ་ཤིས་བདེ་ལེགས་ཤོག ། ཚེ་དང་ལོངས་སྤྱོད་ཕུན་སུམ་ཚོགས་ལྡན་ཏེ། །འཇིག་རྟེན་བདེ་སྐྱིད་བཀྲ་ཤིས་ཀུན་འབྱུང་བ། །དཔལ་མགོན་རྣམས་ཀྱི་བཀྲ་ཤིས་གང་ལེགས་པ། །དེང་འདིར་གསལ་ཞིང་བཀྲ་ཤིས་བདེ་ལེགས་ཤོགམཆོད་གཏོར་རྫོགས་སོ། །





༄༅། །མཚམས་མེད་ལྔའི་སྡིག་བཤགས་གསེར་གྱི་སྤུ་གྲི་ཞེས་བྱ་བ་བཞུགས། །


			གཡུང་དྲུང་ལྷ་ཡི་སྐད་དུ་ན། ས་ར་ཏ་ན་མི་ཏ་ཧ། སྟག་གཟིག་སྐད་དུ། ཀ་ཏྲག་མུ་ལ་སང་སལ་རཏྣ། ། བོད་སྐད་དུ། མཚམས་མེད་ལྔའི་བཤགས་པ་བཅུ་ཞེས་ཀྱང་བྱ། དམ་ཚིག་རྣམ་དག་དྲི་མེད་ཅེས་ཀྱང་བྱ། འདི་སྐད་བདག་གི་ཐོས་པའི་དུས་གཅིག་ན། སྟོན་པ་གཤེན་རབ་ཁྲི་རྗེ་ནི། གཡུང་དྲུང་དགུ་རྩེགས་རིའི་རྩེ་མོ་ན། འཁོར་གཡུང་དྲུང་སེམས་དཔའ་ཁྲི་ཕྲག་གཅིག་གིས་བསྐོར་ནས་ཐབས་ཅིག་ཏུ་བཞུགས་སོ། དེའི་ཚེ་དེའི་དུས་ན། འཁོར་གྱི་དམ་པ་ཡེ་ལྷ་གསལ་བ་འོད་ལྡན་གྱིས། གསེར་གྱི་གའུ་ཟུང་སྦྲེལ་ཞིག་ཕུལ་ནས། པུས་མོ་བཙུགས་ཅིང་ཐལ་མོ་སྦྱར་ཏེ། གུས་པའི་ཚུལ་གྱིས་ཞུས་པའི་ཚིག ཀྱེ་མ་གཤེན་རབ་ཐུགས་རྗེ་ཆེན་པོ་ལགས། འགྲོ་བ་སེམས་ཅན་ཉོན་མོངས་རྣམས། ཉོན་མོངས་པ་བརྒྱད་ཁྲི་བཞི་སྟོང་གིས་བཅིང་ནས་ཐར་པའི་དུས་མ་མཆིས། དེ་རྣམས་ཐུགས་རྗེ་ཆེན་པོས་བཟུང་བའི་བོན་ཅིག་ཞུ། ཞེས་ཞུས་སོ། དེ་ལ་གཤེན་རབ་ཁྲི་རྗེ་ཆེན་པོ་ཞལ་འཛུམ་པར་མཛད་ཅིང་དུང་གི་ཚེམས་བར་ནས་བཏོན། ལྗགས་དར་གྱི་ལེ་བརྒན་བརྐྱང་ནས། ཐུགས་མཉམ་པ་ཉིད་ཀྱི་དགོངས་པ་ལ་བཞུགས་ནས། འདི་སྐད་ཅེས་བཀའ་སྩལ་ཏོ། ཡེ་ལྷ་གསལ་བ་དད་ལྡན་ལ་སོགས་འདུས་པའི་འཁོར་རྣམས་ཀུན་ཞུས་པ་དེ་ནི་ཤིན་ཏུ་ཡང་ལེགས་སོ། ང་ཡིས་ལེགས་པར་བཤད་པ་འདི་ལྟ་སྟེ། ཉོན་མོངས་འཁོར་བའི་སེམས་ཅན་རྣམས། འདི་ཐོས་པ་ཙམ་གྱིས་སྒྲིབ་པ་སྦྱངས། སྒྲོག་པ་ཙམ་གྱིས་ནད་ལས་ཐར། བྲིས་པ་ཙམ་གྱིས་མངོན་སངས་རྒྱས། ཨ་དཀར་སལེ་ཁྲི་དཀར་གསལ་ཟེར་སྤྲོས་འབར་མུ་ལ་སྤུངས་ཟེར་འདུ། ཨ་ཐུན་ཐོ་ཡེ་སངས་སངས་ཨ་འདུ་འདུ། ཁྲི་དཀར་སངས་ཞི་ལམ་ལམ་གསལ་སངས་སྤྲོས་པ་མཁའ་ལ་མཉམ་སྟེ་གདལ་གདལ། ཅེས་མཐིང་ཤོག་ལ་གསེར་ཞུན་མས་བྲིས་ཏེ་ལུས་ལ་འཆང་ན་སྐྱེ་བ་ལྔ་བརྒྱ་ལ་ནད་མུག་མཚོན་གསུམ་གྱི་བསྐལ་པ་ལས་ཐར་པར་འགྱུར་རོ། དེ་ནི་འདི་ལྟ་སྟེ། གཡོ་མེད་ངང་ཉིད་སེམས་ཀྱི་གཅིག་ཏུ་མ་གཡོས་འཁྲུལ་པ་མེད། སྨྲ་བསམ་ངོ་བོ་གཡོ་བ་མེད། བརྗོད་མེད་ངང་ཉིད་སེམས་ཀྱི་ངང་། སྨྲ་བསམ་བརྗོད་མེད་བོན་ཉིད་དབྱིངས། གང་ལ་གཟའ་གཏད་མེད་པ་ངོ་བོ་ཉིད། གསལ་སྒྲིབ་མེད་པ་བོན་ཉིད་དབྱིངས། གང་ལ་སྐྱོ་ངལ་མེད་པ་འདམ་གྱི་ཕུར་པ་འདྲ། འདམ་གྱི་མེ་ཏོག་ཚུལ་ཅན་སྐྱོན་གྱིས་མ་གོས་བཞིན། དེ་བཞིན་ཉིད་ལས་མ་ལོག་པར། འགྲོ་དོན་དཔག་མེད་བོན་ཉིད་དབྱིངས། སྐྱེ་བ་མེད་ལ་འགག་པ་མེད། བཅོས་སུ་མེད་པ་བོན་ཉིད་དོ། སྒྲིབ་མེད་ཕྱོགས་ལྷུང་མེད་པ་མཉམ་ཉིད་དོ། གཡོ་བ་མེད་པ་བོན་ཉིད་ངང་དུ་མཉམ། འདི་དགེ་སྦྱོར་བས་འཇིག་རྟེན་ཁེ་གྲགས་ལ་ལྟད་མོ་བལྟ་བ་དང་། སྒོམ་ཆེན་པ་བསླུ་བྲིད་གཡེང་བའི་རྟ་ལ་བཞོན་པ་དང་། རྣལ་འབྱོར་པ་དང་འདྲེན་སྟོན་པས་བག་ཆགས་ཀྱི་རི་ཁུར་བ་དང་། དགེ་བཤེས་པ་དང་བཙུན་པས་དམ་ཚིག་ལ་ངོ་ལྐོག་བདུད་ཀྱིས་བསླུས་པ་དང་། བན་དེ་དང་བོན་པོས་ཆགས་སྡང་རང་དབང་གི་རྟ་ལ་བཞོན་པ་དང་། རབ་བྱུང་པ་དང་དཀའ་ཐུབ་པས་བཅོས་སླད་གཡོ་སྒྱུའི་སྒྲོགས་སུ་འཇུག་པ་དང་། བླ་མ་དང་སློབ་དཔོན་སྙན་འགྲན་གྱི་གྲུ་ལ་འཛུད་པ་དང་། གྲྭ་པ་དང་གྲོགས་མཆེད་ཀྱི་དམ་ཚིག་དཀྲུག་ཤིང་སད་ལ་བསྐུར་བ་དང་། ནོར་ཡོད་ཕྱུག་པོས་རང་རྩིས་ཆེ་བ་རཀྴ་སྲིན་པོའི་རྒྱག་ཕྱེ་བཏགས་པ་རྣམས་ཀྱིས། འདི་བྲིས་སམ་འཆང་ངམ་ཀློག་གམ་ཕུད་དུད་ནན་ཏན་བྱས་ན། སྒྲིབ་གཉིས་བྱང་ཞིང་ཚོགས་གཉིས་རྫོགས་པར་འགྱུར་རོ། ། ཤོག་སེར་ལ་གཡུ་དང་བཻཌུརྱ་ཡིས་བྲིས་ཏེ་ལུས་ལ་འཆང་ན་འོད་ཟེར་དུ་ལྷགས་ཏེ་སངས་རྒྱས་པར་འགྱུར་རོ། མཐིང་ཤོག་ལ་རིན་ཆེན་སྣ་ལྔས་བྲིས་ན་ངན་སོང་གི་སྡུག་བསྔལ་ལས་ཐར་པར་འགྱུར་རོ། ཆུ་དར་ལ་མུ་ཏིག་གིས་བྲིས་ཤིང་ནམ་མཁའ་ལ་འཕྱར་ན་སེམས་ཅན་བྱ་དང་དུད་འགྲོ་ལ་སོགས་པ་བསམ་དུ་མེད་པའི་སྒྲིབ་པ་བྱང་བར་འགྱུར་རོ། དར་ལེ་བརྒན་ལ་སྨན་དྲི་བཟང་གིས་བྲིས་ནས་ལུས་ལ་འཆང་ན་སྐྱེ་བ་ལྔ་བརྒྱ་ལ་ནད་མུག་མཚོན་གྱི་བསྐལ་པ་ལས་ཐར་པར་འགྱུར་རོ། འདི་ཤོག་སེར་ལ་མཚལ་གྱིས་བྲིས་ནས་མགུལ་དུ་བཏགས་ན་བསྐལ་པ་སྟོང་དུ་དམོད་མོར་བཅུག་པ་ཡང་གྲོལ་ཞིང་ཐར་པར་འགྱུར་རོ། འདི་དགེ་སྦྱོར་བས་དགུང་ཞག་བཞི་བཅུ་ཞེ་དགུའི་བར་དུ་བདུད་རྩི་བུམ་པའི་ནང་དུ་བསྒྲུབ་སྟེ་ཆུ་བོའི་གཞུང་དུ་ཕོས་ན། ཆུ་དེའི་ནང་དུ་གནས་པའི་སེམས་ཅན་ཐམས་ཅད་ཀྱི་སྒྲིབ་པ་བྱང་བར་འགྱུར་རོ། ། དེ་ནས་ཡང་སྟོན་པ་ཁྲི་རྗེས་བཀའ་སྩལ་པ། ཡེ་ལྷ་གསང་བ་དད་ལྡན་སློབ་འཁོར་རྣམས་ཉོན་ཅིག་འདི་ལྟ་སྟེ། འདི་ནི་མཚམས་མེད་ལྔའི་བཤགས་པ་བཅུ་ཞེས་ཀྱང་བྱ། ངན་སོང་དོང་སྤྲུག་ཅེས་ཀྱང་བྱ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ་ཨཱོྃ་ཨ་ཏྲིག་ཨ་ཏྲིག ཅེས་དུས་གསུམ་རྒྱུན་དུ་ངག་ཏུ་བསྒྲགས་ན་རིགས་དྲུག་བར་དོའི་སྡུག་བསྔལ་ལས་གདར་ཐག་ཆོད་པར་འགྱུར་རོ། མཚམས་མེད་པ་ལྔའི་བཤགས་པ་བཅུ་ཞེས་བྱ་བ། སློབ་མས་སློབ་དཔོན་བསད་པ་དང་། གྲོགས་པོས་གྲོགས་མོ་བསད་པ་དང་། བུ་ཕྲུག་གིས་ཕ་མ་བསད་པ་དང་། ནག་མོས་སྐྱེས་པ་བསད་པ་དང་། འཇིག་རྟེན་པས་དགེ་བྱེད་པ་བསད་པ་དང་། མཚམས་མེད་པ་ལྔའི་ལས་གང་བྱས་ཀྱང་དྲན་པ་ཙམ་གྱིས་སྒྲིབ་པ་བྱང་བར་འགྱུར་རོ། རབ་རིན་པོ་ཆེ་སྣ་ལྔས་བྲིས་སམ། མདོར་ན་དུང་ཤོག་དཀར་པོ་ལ་གཡུ་རིས་སྔོན་པོས་བྲིས་ནས། བླ་མ་རྣམས་ཀྱིས་རབ་གནས་བྱས་ཏེ་མགུལ་དུ་བཏགས་ན་ཚེ་གཅིག་ལ་མངོན་སངས་རྒྱས་པར་འགྱུར་རོ། གང་ཟག་དགེ་སྦྱོར་བ་རྣམས་ཀྱིས་བློ་ལ་བླངས་ཏེ་མཛེ་ལོང་སྤྲང་པོ་རྣམས་ལ་བསྟན་ན། ངན་སོང་གི་སྡུག་བསྔལ་ལས་ཐར་པར་འགྱུར་རོ། དགེ་བ་དཔག་ཏུ་མེད་པ་ཆེའོ། རྡོ་དཀར་ལ་བྲིས་ཏེ་ས་མདོར་བཞག་ན། གང་གིས་མཐོང་བ་ཙམ་གྱིས་སྒྲིབ་པ་བྱང་བར་འགྱུར་རོ། མཆོད་རྟེན་རེ་རེ་བཞེངས་པའི་དགེ་བ་ཆེའོ། མཚམས་མེད་པ་ལྔའི་བཤགས་པ་བཅུ་ཞེས་བྱ་བ། ཡེ་ཤེས་ཉི་མ་རང་ཤར་གྱི་གདམས་པ་རྫོགས་སོ། མཛད་པའི་སྤྲུལ་ནི་གཡུང་དྲུང་དགུ་རྩེགས་རིའི་རྩེ་མོར་མཛད། མཛད་པའི་དཔོན་གསས་ནི་སྟོན་པ་གཤེན་རབ་མི་བོས་མཛད། མཛད་པའི་དོན་ཆེད་ནི་གཡུང་དྲུང་ཁྱིམ་བདུན་གྱི་མི་རྣམས་ཀྱི་དོན་དུ་མཛད། མཛད་པའི་ཡོན་ཏན་གྱིས་མཚམས་མེད་པ་ལྔའི་སྡིག་པ་དག་པར་འགྱུར་རོ། སྡིག་བཤགས་གསེར་གྱི་སྤུ་གྲི་འདི་མདོ་ཁྲི་རྗེ་ལུང་བསྟན་ནས་གུད་དུ་ཕྱུངས་པའོ། ། བཀྲ་ཤིས།





༄༅། ། མནའ་བཤགས་ཉོན་མོངས་དུག་འཇོམས་གསེར་གྱི་ཉི་མ་བཞུགས།


			༄༅། །། ཨེ་མ་ཧོ། བོན་སྐུ་ཀུན་ཏུ་བཟང་པོ་ལ་གསོལ་བ་འདེབས། སྒྱུ་ལུས་གཟུགས་ཀྱི་ཕུང་པོ་གཞིས། མནའ་ཡི་སྡིག་སྒྲིིབ་གང་བསགས་པ། ཀུན་ཏུ་བཟང་པོའི་སྐུ་ལ་མཐོལ་ལོ་བཤགས། བདག་ཉིད་ཚེ་འཕོས་འཆི་མ་ཐག ། བདེ་བ་ཅན་དུ་སྐྱེ་བར་ཤོག ༧ ལུས་ཀྱིས་བསགས་པའི་མནའ་ཡི་སྒྲིབ་པ་རྣམས། ཉོན་མོངས་རི་ཡི་གྲིབ་མ་འདྲ། སྟོང་ཉིད་ངང་དུ་སངས་གྱུར་ཅིག ། སངས་རྒྱས་སྟོང་གི་ཞལ་མཐོང་ཤོག ། བདེ་བ་ཅན་དུ་སྐྱེ་བར་ཤོག ། ངག་གིས་བསགས་པའི་མནའ་ཡི་སྡིག་སྒྲིབ་རྣམས། མུན་པ་ནག་པོའི་གུར་ཁང་འདྲ། ཡེ་ཤེས་ལྷ་ཡི་སྐུ་ལ་མཐོལ་ལོ་བཤགས། མནའ་ཡི་རྣམ་སྨིན་དག་ནས་ཀྱང་། བདག་ཉིད་ཚེ་འཕོས་འཆི་མ་ཐག ། རྣམ་པར་ཤེས་པའི་ངོ་བོ་ཉིད། དབུ་མ་བདེ་བའི་ལམ་ནས་ཐོན། བདེ་བ་ཅན་དུ་སྐྱེ་བར་ཤོག ། ཡིད་ཀྱིས་བསགས་པའི་མནའ་ཡི་སྡིག་སྒྲིབ་རྣམས། ཉོན་མོངས་ལས་ཀྱི་འདམ་རྫབ་འདྲ། རྒྱལ་བ་ཞི་ཁྲོའི་ཚོགས་ལ་མཐོལ་ལོ་བཤགས། རང་རིག་ལྷ་ཞལ་མཇལ་གྱུར་ཅིག ། བར་དོའི་འཁྲུལ་སྣང་ཆོད་གྱུར་ཅིག བདེ་བ་ཅན་དུ་སྐྱེ་བར་ཤོག ། ༧ སེམས་ཀྱིས་བསགས་པའི་མནའ་ཡི་སྡིག་སྒྲིབ་རྣམས། དུག་ཚེར་དག་གི་ལོ་མ་འདྲ། རྒྱལ་བ་རིགས་ལྔའི་སྐུ་ལ་མཐོལ་ལོ་བཤགས། མནའ་ཡི་རྣམ་སྨིན་དག་ནས་ཀྱང་། རང་ལུས་འཇའ་འོད་འགྲུབ་པར་ཤོག ། ཐར་པའི་ལམ་ལ་བགྲོད་པར་ཤོག བདེ་བ་ཅན་དུ་སྐྱེ་བར་ཤོག ། ༧ རྩ་བའི་བླ་མའི་སྐུ་ལ་མནའ་ཐོ་བཞག་པ་ན། དེ་ཡི་རྣམ་སྨིན་བག་ཆགས་རྣམས། གཤིན་ཆུ་རབ་མེད་བྲེང་ཆད་འདྲ། ཕ་སྤུན་ཚང་ཟླ་ཉེ་བ་གྲྭ་རོགས་ལ། བརྒྱ་འབོད་བྱས་ཀྱང་དོན་མེད་འདྲ། རྩ་བའི་བླ་མའི་སྐུ་ལ་མཐོལ་ལོ་བཤགས། ཐར་པའི་ལམ་སྣ་འདྲེན་དུ་གསོལ། བདེ་བ་ཅན་དུ་སྐྱེ་བར་ཤོག ། ༧ ཕ་མའི་སྐུ་ལ་མནའ་ཐོ་བཞག་པ་ན། དེ་ཡི་རྣམ་སྨིན་བག་ཆགས་རྣམས། ཉི་ཟླ་གཟའ་འཛིན་དུས་གཅིག་འདྲ། འཇིག་རྟེན་མུན་པས་འཇོམས་དང་མཚུངས། རྒྱལ་བ་རྒྱ་མཚོའི་སྐུ་ལ་མཐོལ་ལོ་བཤགས། སྟོང་ཉིད་ཉི་མ་འཆར་བར་ཤོག ། འཇའ་ཚོན་རྒྱལ་མཚན་འཛུག་པར་ཤོག ། ཉི་ཟླ་དུས་གཅིག་ཤར་བ་བཞིན། འཇིག་རྟེན་མུན་པ་གསལ་བར་ཤོག ། རང་ལུས་བོན་སྐུ་འཐོབ་པར་ཤོག ། བདེ་བ་ཅན་དུ་སྐྱེ་བར་ཤོག ༧ མཆེད་དང་ལྕམ་དྲལ་སྐུ་ལ་མནའ་ཟོས་ན། གནས་ཁང་དཀྱིལ་གདུང་ཆག་དང་མཚུངས། རང་ལུས་ཞབས་སུ་མནན་དང་འདྲ། ཡེ་གཤེན་བརྒྱད་ཀྱི་སྐུ་ལ་མཐོལ་ལོ་བཤགས། ལྷ་དང་ལྷ་མོ་རྣམས་དང་དབྱེར་མེད་ཤོག ། མནའ་ཡི་རྣམ་སྨིན་དག་ནས་ཀྱང་། བདེ་བ་ཅན་དུ་སྐྱེ་བར་ཤོག ། མཚམས་མེད་ལྔ་ཡི་དོན་དུ་མནའ་ཟོས་ན། དེ་ཡི་རྣམ་སྨིན་བག་ཆགས་རྣམས། དམྱལ་ཁམས་བཅོ་བརྒྱད་དུག་འདམ་འདྲ། ཁྱི་ཕག་དག་གི་ལུས་ལེན་འོང་། ངན་སོང་དམྱལ་བའི་གནས་སུ་སྐྱེ། དེ་དུས་དྲན་པ་ཡབ་སྲས་གསུམ་ཡང་དྲན་པར་མཛོད། དྲན་པ་ཡབ་སྲས་གསུམ་ལ་གསོལ་བ་འདེབས། འཆི་ཁ་འཕོ་བ་ཟིན་པར་བྱིན་གྱིས་རློབས། བར་དོའི་འཁྲུལ་སྣང་ཆོད་པར་བྱིན་གྱིས་རློབས། བར་དོ་རང་འོད་ཤེས་པར་བྱིན་གྱིས་རློབས། སྒྲ་འོད་ཟེར་གསུམ་རང་འོད་ཤེས་པར་བྱིན་གྱིས་རློབས། བདེ་ཆེན་རང་ས་ཟིན་པར་བྱིན་གྱིས་རློབས། མི་ཟས་དེ་ལ་མནའ་ཟོས་ན། དེ་ཡི་རྣམ་སྨིན་བག་ཆགས་རྣམས། ཁྲོ་ཆུ་འཁར་བའི་ཆུ་དང་འདྲ། ཚེ་དབང་རིག་འཛིན་ཐུགས་རྗེས་གཟིགས། ཤར་པ་རྣལ་འབྱོར་ལམ་སྣ་དྲོངས། མནའ་ཡི་རྣམ་སྨིན་བྱང་གྱུར་ཅིག ། བདག་ཉིད་ཚེ་འཕོས་འཆི་མ་ཐག ། བདེ་བ་ཅན་དུ་སྐྱེ་བར་ཤོག ། རང་ཟས་མི་ལ་མ་ཤོར་མནའ་ཟོས་ན། དེ་ཡི་རྣམ་སྨིན་བག་ཆགས་རྣམས། ཁྱི་ཕག་ལྟ་བུའི་ལུས་ལེན་འོང་། དེ་ཡི་སྡིག་སྒྲིབ་བྱང་ཐབས་དོན། ཞང་ཞུང་སྟོང་རྒྱུང་མཐུ་ཆེན་ལ། གསོལ་བ་ནང་ནུབ་བཏབ་གྱུར་ན། བདུད་རྩིའི་ཟས་ལ་ལོངས་སྤྱོད་འོང་། ཕྱི་མ་བདེ་ཆེན་གནས་སུ་སྐྱེ། སྐད་ཅིག་སངས་རྒྱས་མྱུར་འགྲུབ་ཤོག ། ༧ འོག་རྟ་ཁལ་མཛོ་དེ་ལ་མནའ་ཟོས་ན། དེ་ཡི་རྣམ་སྨིན་བག་ཆགས་རྣམས། སྦྲུལ་ནག་རེ་འབྱམས་ལུས་སུ་སྐྱེ། འཇིགས་སྐྲག་ཆེན་པོ་རྒྱུན་མི་འཆད། ཡེ་གཤེན་བཅུ་གསུམ་ཐུགས་རྗེས་གཟིགས། བ་རབ་གླིང་བཞིས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ༧ མི་བདེན་ཚིག་ལ་མནའ་ཟོས་ན། དེ་ཡི་རྣམ་སྨིན་བག་ཆགས་རྣམས། ལྐུགས་པ་ཁ་མེད་འོན་འཐིབ་ལོང་བའི་ལུས་སུ་སྐྱེ། བོན་ཆོས་ལ་སོགས་སྒྲ་མི་གྲགས། དེ་འདྲའི་མཐའ་འཁོབ་གནས་སུ་འཁྱམས། གསལ་བ་རང་བྱུང་ཐུགས་རྗེས་གཟིགས། དགེ་ལྷ་གར་ཕྱུག་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། ༧ དབྱེན་དང་ཁ་ལྕེ་དེ་ལ་མནའ་ཟོས་ན། དེ་ཡི་རྣམ་སྨིན་བག་ཆགས་རྣམས། ཆུ་བྱ་ཀང་ཀའི་ལུས་སུ་སྐྱེ་བར་ཤོག ། ཚ་གྲང་དམྱལ་བའི་འཁྲུལ་སྣང་རྒྱུན་མི་འཆད། བྱེ་བྲག་དངོས་མེད་ཐུགས་རྗེས་གཟིགས། དགའ་བ་དོན་གྲུབ་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། བྲེ་དང་སྲང་ལ་མནའ་ཟོས་ན། དེ་ཡི་རྣམ་སྨིན་བག་ཆགས་རྣམས། གཤིན་ཆུ་ཟམ་པའི་འོལ་རོལ་དུ། དུག་འདམ་ཁ་ཟའི་ལུས་སུ་སྐྱེ། བདུད་རྩིའི་ཟས་ལ་ཟ་དབང་མེད། བསྐལ་པ་ཆགས་འཇིག་མ་སོང་བར། བདུད་རྩིའི་ཆུ་ལ་འཐུང་དབང་མེད། གཏེར་འཛིན་ལྷ་མོའི་ཐུགས་རྗེས་གཟིགས། བདུད་རྩི་རྒྱལ་བས་ལམ་སྣ་དྲོངས། ཟད་མེད་གཏེར་ལ་སྤྱོད་པར་ཤོག ། བདེ་བ་ཅན་དུ་སྐྱེ་བར་ཤོག ། ༧ ཁང་ཞིང་དེ་ལ་མི་བདེན་མནའ་ཟོས་ན། དེ་ཡི་རྣམ་སྨིན་བག་ཆགས་རྣམས། རྡོ་རྗེ་བྲག་རིའི་གནས་སུ་སྐྱེ། བསྐལ་པ་ཆགས་འཇིག་མ་སོང་བར། མི་ལུས་ལེན་པའི་དུས་མཐའ་མེད། ས་ཏྲིག་ཨེར་སངས་ཐུགས་རྗེས་གཟིགས། ཐུགས་རྗེ་བྱམས་མས་ལམ་སྣ་དྲོངས། མནའ་ཡི་སྒྲིབ་པ་བྱང་གྱུར་ཅིག ། བདེ་བ་ཅན་དུ་སྐྱེ་བར་ཤོག ། རིན་ཆེན་གསེར་དངུལ་དག་ལ་མི་བདེན་མནའ་ཟོས་ན། དེ་ཡི་རྣམ་སྨིན་བག་ཆགས་རྣམས། ཡི་དྭགས་བཀྲེས་སྐོམ་ལུས་སུ་སྐྱེ། གསང་བ་ངང་རིང་ཐུགས་རྗེས་གཟིགས། ཏི་སངས་རང་ཞིས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། མི་གཙང་བུད་མེད་དག་ལ་འབགས་པ་ཡི། མི་བདེན་ཚིག་ལ་མནའ་ཟོས་ན། ན་རག་འདམ་རྫབ་གནས་སུ་སྐྱེ། རྟག་ཏུ་སྤྲང་མོ་དབང་པོ་མ་ཚང་བ་དང་འབྲེལ་བ་འོང་། སྦྱིན་པ་བྱམས་མས་ཐུགས་རྗེས་གཟིགས། སྟོབས་ཀྱི་བྱམས་མས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། ༧ ལྷ་ཁང་མཆོད་རྟེན་ཚ་ཚའིམདུན་དུ་མནའ་ཟོས་ན། རུས་སྦལ་རྡོ་གཟན་ལུས་སུ་སྐྱེ། སྐལ་པ་ཆགས་འཇིག་མ་སོང་བར། རི་རབ་ཕ་བོང་ནང་དུ་ལུས། རི་རབ་ཁུར་རྩ་ཁུར་བའི་སྣང་བ་འཆར། ཤེས་རབ་བྱམས་མས་ཐུགས་རྗེས་གཟིགས། བརྩོན་འགྲུས་བྱམས་མས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། གསུང་རབ་གླེགས་བམ་དེ་ལ་མནའ་ཟོས་ན། མེ་མུར་འོབས་ཀྱི་ནང་དུ་སྐྱེ། ཐར་པ་ཐོབ་པའི་དུས་ཀྱང་མེད། ཚུལ་ཁྲིམས་བྱམས་མས་ཐུགས་རྗེས་གཟིགས། བསམ་གཏན་བྱམས་མས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། ཀུ་རེའི་ཚུལ་དུ་མནའ་ཟོས་ན། བུད་མེད་མཛེ་རིགས་ལུས་སུ་སྐྱེ། རྟག་ཏུ་མི་གཙང་བ་ཡི་ལས་འཕྲོ་འོང་། ཀླུ་སྒྲུབ་ཡེ་ཤེས་སྙིང་པོའི་ཐུགས་རྗེས་གཟིགས། བློ་གྲོས་ཐོགས་མེད་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། ཕོ་ཏོང་མོ་ཏོང་བསླུ་བྲིད་བྱུང་། ཁ་དུམ་མ་སྤང་མ་ཟོས་ན། དུད་འགྲོ་བོང་བུ་ཕོ་མོའི་ལུས་སུ་སྐྱེ། དཔྱིད་ཀྱི་རྒྱལ་མོས་ཐུགས་རྗེས་གཟིགས། དབྱར་གྱི་རྒྱལ་མོས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། གྲོང་རོགས་ཁྱིམ་འཚེས་ཐམས་ཅད་ལ། སྣོད་དཔྱད་དག་ལ་མི་བདེན་མནའ་ཟོས་ན། ལྷ་མིན་འཐབ་རྩོད་གནས་སུ་སྐྱེ། ལུས་ངན་ཐམས་ཅད་ཀུན་སྤངས་ནས། ལྕེ་རྒྱལ་པར་ཏིའི་ཐུགས་རྗེས་གཟིགས། ཡེ་གཤེན་གཙུག་ཕུད་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། བཤས་ཚོང་དེ་དག་ཐམས་ཅད་ལ། དོན་དང་མི་བདེན་མནའ་ཟོས་ན། བསད་བཅད་ཡང་ཤི་ཡང་སོས་གནས་སུ་སྐྱེ། ཚ་གྲང་སྡུག་བསྔལ་རྒྱུན་མི་འཆད། ལུས་ངན་ཐམས་ཅད་ཀུན་སྤངས་ནས། འདུལ་བ་གཤེན་དྲུག་ཐུགས་རྗེས་གཟིགས། གཙུག་གཤེན་རྒྱལ་བས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། ལ་བཙས་སྒང་སྣ་ཆུ་མིག་ན། དོན་དང་མི་བདེན་མནའ་ཟོས་ན། འབུ་སྲིན་སྡིག་པའི་ལུས་སུ་སྐྱེ། ལུས་ངན་ཐམས་ཅད་ཀུན་སྤངས་ནས། སྟོན་གྱི་རྒྱལ་མོས་ཐུགས་རྗེས་གཟིགས། དགུན་གྱི་རྒྱལ་མོས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། གཉེན་དང་ཉེ་བ་དག་ལ་མི་བདེན་མནའ། རྣག་ཁྲག་རྐྱལ་པའི་ལུས་སུ་སྐྱེ། ལུས་ངན་ཐམས་ཅད་ཀུན་སྤངས་ནས། ཐབས་ཀྱི་བྱམས་མས་ཐུགས་རྗེས་གཟིགས། ནམ་མཁའི་ལྷ་མོས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། ར་ལུག་བ་གླང་ཚོང་བྱས་ནས། མི་བདེན་ཚིག་ལ་མནའ་ཟོས་ན། ལྟས་ངན་རྔ་མོང་ལུས་སུ་སྐྱེ། ལུས་ངན་ཐམས་ཅད་ཀུན་སྤངས་ནས། ཁྲི་རྨངས་རྒྱལ་བའི་ཐུགས་རྗེས་གཟིགས། བདུད་རྩི་རྒྱལ་བས་ལམ་སྣ་དྲོངས། བདེ་བ་ཅན་དུ་སྐྱེ་བར་ཤོག ། ཉེས་མེད་མགོ་སྐོར་བྱེད་ཅིང་མནའ་ཟོས་ན། རྟག་ཏུ་གཟའ་ཡི་ལན་ཆགས་འོང་། ན་ཚ་རྟག་ཏུ་རྒྱུན་མི་འཆད། དྲན་པ་ནམ་མཁའི་ཐུགས་རྗེས་གཟིགས། འོད་ལྡན་འབར་མས་ལམ་སྣ་དྲོངས། མནའ་ཡི་སྒྲིབ་པ་བྱང་གྱུར་ཅིག ། ཐུགས་རྗེའི་ཉི་མ་འཆར་བར་ཤོག ། བར་དོའི་ལམ་འཕྲང་བགྲོད་བར་ཤོག ། བདེ་བ་ཅན་དུ་སྐྱེ་བར་ཤོག ། ཁ་མནའ་དང་པོ་བྱས་པ་ན། འཇིག་རྟེན་རྨོས་མཛོའི་ལུས་སུ་སྐྱེ། ཤར་ཕྱོགས་སངས་རྒྱས་སྐུ་ལ་གསོལ་བ་འདེབས། མནའ་ཡི་སྒྲིབ་པ་བྱང་ནས་ཀྱང་། བདེ་བ་ཅན་དུ་སྐྱེ་བར་ཤོག ། མནའ་ཡི་སྡིག་སྒྲིབ་ཐམས་ཅད་སོགས། ལུས་ཀྱི་མནའ་ཡི་སྡིག་སྒྲིབ་བྱང་ནས་ཀྱང་། ཀུན་ཏུ་བཟང་པོའི་སྐུ་དང་དབྱེར་མེད་ཤོག ། ཡེ་ཤེས་ཉི་མ་འཆར་བར་ཤོག ། མནའ་ཡི་སྡིག་སྒྲིབ་ཐམས་ཅད་དག ། ངག་གི་མནའ་ཡི་སྒྲིབ་པ་བྱང་ནས་ཀྱང་། སངས་རྒྱས་སྐུ་གསུང་ཡོན་ཏན་ཕྲིན་ལས་ཐུགས་ལ་སོགས། དབྱེར་མེད་གཅིག་ཏུ་འགྲུབ་པར་ཤོག ། བདེ་བ་ཅན་དུ་སྐྱེ་བར་ཤོག ། ཡིད་ཀྱི་མནའ་ཡི་སྒྲིབ་པ་བྱང་ནས་ཀྱང་། རིགས་ལྔའི་སྐུ་དང་དབྱེར་མེད་ཤོག ། བདེ་བ་ཅན་དུ་སྐྱེ་བར་ཤོག ། སེམས་ཀྱི་མནའ་ཡི་སྒྲིབ་པ་བྱང་ནས་ཀྱང་། སངས་རྒྱས་རྒྱལ་བ་རྒྱ་མཚོའི་སྐུ་དང་དབྱེར་མེད་ཤོག ། རང་ལུས་རྒྱལ་བའི་དཀྱིལ་འཁོར་འགྲུབ་པར་ཤོག ། འཇིག་རྟེན་སྒྱུ་ལུས་གཟུགས་ཀྱི་ཕུང་པོ་ལ། ལྷ་སྐུ་སངས་རྒྱས་མྱུར་འགྲུབ་ཤོག ། བདེ་བ་ཅན་དུ་སྐྱེ་བར་ཤོག ། རང་ལུས་རྒྱལ་བའི་དཀྱིལ་འཁོར་འདི། རིགས་ལྔའི་སྐུ་དང་དབྱེར་མེད་ཤོག ། བདེ་ཆེན་ཞིང་ཁམས་གནས་སུ་སྐྱེ་བར་ཤོག ། སྐད་ཅིག་རྫོགས་སངས་རྒྱས་པར་ཤོག ། བླ་མེད་འབྲས་བུ་འཐོབ་པར་ཤོག ། ནུབ་ཕྱོགས་མངོན་པར་དགའ་བའི་ཞིང་དུ་སྐྱེ་བར་ཤོག ། མནའ་བཤགས་གསེར་གྱི་ཉི་མ་ལ་སོགས་མནའ་ཡི་སྙིང་པོ་བརྗོད། ཨ་འབུར་མུ་ཡེ་སངས་སངས། ཡ་གུང་ཡེ་གུང་སངས་སངས། དུ་ར་ཨ་མནའ་སངས་སངས། མནའ་དང་སྡིག་སྒྲིབ་སངས་སངས། དཀོར་དང་བག་ཆགས་སངས་སངས། བོན་ཉིད་ཀློང་དུ་སངས་སངས། བདེ་བའི་བྱིན་རླབས་འཇུག་པར་ཤོག ། སྐྱོབས་པའི་ལྷ་དང་མཇལ་བར་ཤོག ། རང་སེམས་ཀུན་ཏུ་བཟང་པོའི་ཞལ་མཐོང་བར་གྱུར་ཅིག ། མནའ་བཤགས་གསེར་གྱི་སྤུ་གྲི་འདི། ཉིན་རེ་ཚར་ཉི་ཤུ་རྩ་གཅིག་རེ་བརྗོད། མནའི་རྣམ་སྨིན་ཉི་མས་བ་མོ་འཇོམས་པ་བཞིན་དུ་དག་པ་ཐེ་ཚོམ་མེད་པའོ། གནམ་མཚོའི་དོ་ལ་སྟོང་རྒྱུང་མཐུ་ཆེན་དབེན་གནས་མཛད་པའི་དུས། མཚོའི་ཕར་ཁ་ལ་ཧོར་ཁྲོ་བོ་བཀྲ་ཤིས་རྟ་སྔོན་པོ་ཞིག་བཞོན། ཤ་ཁྱི་རྒྱ་རྐྱ་ཞིག་ཁྲིད། མདའ་གཞུ་འཁོར་གསུམ་བཏགས་ནས་ལམ་མདོ་ནས་སྟོང་རྒྱུང་མཐུ་ཆེན་ལ་གསོལ་བ་འདེབས་ཟེར་ཞིང་རྒྱུག་འོང་། ཞང་ཞུང་སྟོང་རྒྱུང་མཐུ་ཆེན་ནི་སྔ་དགོང་ས་ལེ་འོད་ཀུན་བཟང་གི་དགོངས་པ་ལྟར་བཞུགས་པའི་དུས། ཧོར་ཁྲོ་བོ་བཀྲ་ཤིས་ཀྱིས་ལུང་པ་སྔོན་པོ་ཞིག་ནས་ཤེའུ་ཆུང་ཞིག་བཟུང་སྟེ་བསད་བསམ་ནས་འདུག་པས། ཧོར་ཁྲོ་བོ་བཀྲ་ཤིས་ཀྱི་སྤྱི་གཙུག་ཏུ་སྟོང་རྒྱུང་མཐུ་ཆེན་ཞལ་འཛུམ་དང་ལྡན་པར་བཞུགས། ཕོ་ངན་ལེ་ལམ་ཤེའུ་ཆུང་འདི་ཚེ་ཐར་གཏོང་དགོས་གསུངས། ཐུགས་རྗེས་བཟུང་དགོས་སློད་པའི་མནའ་ཐོ་ཞུས། སྒང་སྣ་ཡར་ཁུགས་སུ་ལམ་བཙས་མདུན་དུ་ཚེ་ཐར་གཏོང་ཞུས་པས། ཚེ་ཐར་མ་བཏང་བར་བསད་དེ་བཏང་། དེའི་རྣམ་སྨིན་གྱིས་ལོ་དགུ་ལ་མུན་པ་འཁྲིགས་ཉིན་ལ་ཉི་མ་མ་མཐོང་། མཚན་ལ་ཟླ་བ་མ་མཐོང་། ལོ་དགུ་ལ་ཉི་ཟླ་མ་མཐོང་ན་རག་འདམ་རྫབ་ནང་དུ་ཉལ་དགོས་བྱུང་། དེའི་དོན་དུ་ཞང་ཞུང་སྟོང་རྒྱུང་མཐུ་ཆེན་གྱིས་མནའ་སྒྲིབ་འབྱང་ཐབས་མཛད་པའོ། །། །དགེའོ། བཀྲ་ཤིས།





༄༅། །ཚེ་འདས་ཀྱི་གསུར་བསྔོ་མཆོད་སྦྱིན་ཀུན་ཚིམས་ཀྱི་དབུ་ཕྱོགས་སོ།


			འཁོར་བའི་སེམས་ཅན་འདྲེན་པའི་དཔལ། དབྱིངས་དང་ཡེ་ཤེས་ཐབས་ཤེས་རབ། གཤེན་རབ་སྟོན་མཆོག་འགྲོ་བའི་མགོན། བླ་མེད་རྒྱལ་བའི་ཚོགས་ལ་འདུད། འདི་གཤེན་གྱི་སྒྲིབ་སྦྱོང་སྐབས་ཀྱི་ཆོ་ག་བྱེད་པ་ལ། སྔོན་འགྲོ་དངོས་གཞི་རྗེས་ཀྱི་བྱ་བ་གསུམ་ལ་ཡང་། དང་པོ་སྔོན་དུ་འགྲོ་བ་ལ། གཤེན་གྱི་མཁོ་དགུ་གང་འབྱོར་དང་། གཞན་ཡང་མེ་ཆུ་ཟས་སོགས། དཀར་མངར་ཇ་ཆང་ཤ་ཁྲག་དྲི་གསུར་རྣམས་གང་འཛོམ་བསགས་ལ། དང་པོ་གཙང་ཁྲུས་ཀྱི་རིམ་པ་ནི། ན་མོ་ངོ་མཚར་རྨད་དུ་བྱུང་བ་ཡི། ཚངས་པའི་གཙང་རྫས་བདུད་རྩིའི་གཙང་ཆུ་འདི། དང་པོ་ཡོ་མེད་སྟོང་པ་ལ། དགུང་སྔོན་མཐོངས་པོ་བོན་ཉིད་དབྱིངས་ན་གདལ། ཐུགས་རྗེའི་སྤྲིན་དཔུང་སྟོན་པའི་སྐུ་ལ་འདུས། བྱིན་རླབས་ཆར་པ་འགྲོ་བ་ཡོངས་ལ་བབས། དཔྱིད་གསུམ་རྫིང་བུ་ལས་འཕྲོ་ཅན་ལ་འཁྱིལ། ས་གཞིའི་སྐོམ་པ་དད་པ་ཅན་རྣམས་བང་། ཡོན་ཏན་འབྲུ་བཅུད་སྦྱིན་པ་ཅན་གྱིས་བརྔས། དེ་ལྟར་ཚངས་པའི་གཙང་རྫས་བདུད་རྩིའི་གཙང་ཆུ་འདིས། དིང་གི་གཞལ་ཡས་གནས་མཆོག་དང་། རྒྱུ་སྦྱོར་ཡོན་བདག་གཤེན་མཆེད་དང་། མཆོད་སྦྱིན་རྫས་སུ་བསྔོས་པ་རྣམས། འཁོར་བ་རྒྱུན་གྱི་ས་ཡིན་པས། མི་གཙང་དུག་དང་དྲི་མས་གོས། བདེར་གཤེགས་ལྷ་གཤེན་རྣམས་ཀྱི་སྤྱན་ལམ་དུ། ཤིན་ཏུ་མི་མངའ་རབ་ཏུ་མི་མཛེས་པ། གཙང་མའི་ཚན་གྱིས་བཏབས་པས་དག་གྱུར་ཅིག ཐལ་མོ་སྦྱར་ནས། བསྭོ་བསྡུ་སྤྲོས་པ་འབར་ཁྱབ་གདལ་ཨ་རཾ་ལམ། སོགས་གཙང་ཁྲུས་དང་། གཉིས་པ་མཚམས་བཅད་གཤེད་ཕྲལ་གྱི་རིམ་པ་ལ་གསེར་དང་ཉུངས་དཀར་ཐོགས་ལ། ཁྲི་དུར་ཨ་པར་སློང་འདུ་རི་ལི་ཏྲག་མ་རགྴ་བྷྱོ་བྷྱོ། །བརྗོད་ལ་མཚམས་བཅད་པ་ནི། དེང་གི་ཚེ་འདས་ལུས་བརྗེས་ལ། ཟད་ཀྱི་སྐལ་པ་འདི་གཏད་པས། ཞལ་ཟས་ཕུད་ལ་རློམ་པ་ཡི། བགེགས་དང་ལོག་འདྲེན་འབྱུང་པོ་ཀུན། འདི་རུ་མ་འདུག་གཞན་དུ་དེངས། གལ་ཏེ་མི་འགྲོ་འདུག་གྱུར་ན། ཁྲོ་ཆེན་རྔམ་པའི་ཞལ་ནང་དུ། ཕྱེ་བས་ཞིབ་པར་བྱས་ལ་བསྟིམ། གདུག་པའི་གཅན་གཟན་རྔམ་པའི་ཁར། ཆུ་བས་སླ་བར་བྱས་ལ་བཏུང་། མཚེ་མདའ་དབལ་གྱི་ཚ་ཚ་དང་། ཉུངས་དཀར་ཁྲོ་བོ་གསེར་ཙོ་འདི། སྐྱེས་ནི་རི་རབ་རྩེ་ལས་སྐྱེས། བསྐྱེད་ནི་རྒྱ་མཚོའི་རླབས་ཀྱིས་བསྐྱེད། བརྔས་ནི་གྱད་ཀྱི་རྩལ་གྱིས་བརྔས། གཡུ་འོད་འབར་ལ་གསེར་འོད་འཕྲོ། དྲག་རྩལ་དབལ་གྱི་ཕྱག་ཏུ་ཕུལ། ལོག་པར་བྱེད་པའི་བགེགས་རིགས་ལ། སྐྱེས་མཆོག་བདག་གིས་འཕངས་པའི་ཚེ། བར་ཆད་བྱེད་པའི་ཁྲོམ་བཤིགས་ནས། བྱ་སྒྲོ་མེ་ལ་བསྲེགས་པ་བཞིན། དྲག་མ་རགྴ་གཞོབ་ཏུ་གཏོང་། སོགས་བརྗོད་ལ་ཉུངས་ཀར་བྲིམ། གསུམ་པ་བླ་གླུད་མར་སྦྱིན་བསྔོ་བ་ནི། གླུད་གཏོར་འདོད་ཡོན་ལྔ་ལྡན་དུ་སྦྱར་ལ། ཨཱོྃ་བདག་གི་ཏིང་འཛིན་སྟོབས་དང་ནི། བདེ་བར་གཤེགས་པའི་ཐུགས་རྗེ་དང་། ཚེ་འདས་ཉིད་ཀྱི་བསོད་ནམས་ཀྱི། འདོད་ཡོན་ལྔ་ཡི་སྦྱིན་པ་འདི། ལན་ཆགས་བདག་པོ་ཇི་སྙེད་པ། ཤི་བ་མ་ཤེས་བརླག་པར་མ་ཚོར་བའི། བསེ་རག་ཡི་དྭགས་དྲི་ཟ་རྣམས་ལ་བསྔོ། ཚེ་འདས་འདི་ཡི་ཟས་སྐལ་ལ། གནོད་ཅིང་འཚེ་བར་མ་བྱེད་ཅིག བསེ་རག་ལ་ལན་ཆགས་བཀར་རོ། །བཞི་པ་ཡར་མཆོད་འབུལ་བ་ནི། དཀར་གཏོར་འདོད་ཡོན་ལྔ་ལྡན་བཤམས་ལ། ཨཱོྃ་གཤེན་ལྷ་འོད་དཀར་བདེར་གཤེགས་རྩ་བའི་ལྷ། དུས་གསུམ་བདེར་གཤེགས་སྤྲུལ་པ་འཁོར་དང་བཅས། དཔལ་མགོན་ལྷ་སྲིན་རིགས་དྲུག་བགེགས་ཀྱི་ཚོགས། བཀའ་སྐྱོང་དམ་ཅན་སྲུང་མ་འཁོར་དང་བཅས། ཁྱེད་ལ་དམིགས་ནས་དགྱེས་པའི་མཆོད་ཆེན་འབུལ། གཟུགས་སྒྲ་དྲི་རོ་རེག་རྒྱན་བོན་དང་གཏེར། འདོད་པའི་ཡོན་ཏན་ལོངས་སྤྱོད་བསམ་མི་ཁྱབ། ཏིང་འཛིན་སྔགས་དང་ཚིག་གིས་སྤེལ་ནས་འབུལ། རྒྱལ་བ་མཉེས་ཤིང་དམ་ཅན་བསྐང་བ་དང་། ལྷ་སྲིན་ཞི་ཞིང་འགྲོ་དྲུག་ཚིམ་པ་དང་། བར་ཆད་ཞི་ཞིང་བསོད་ནམས་ཐོབ་པ་དང་། ཉམས་ཆགས་བསྐངས་ཤིང་གནོད་བྱེད་བཟློག་ནས་ཀྱང་། བླ་མེད་གཡུང་དྲུང་གི་སྙིང་པོ་ཐོབ་པར་ཤོག ཨ་ཨཱོྃ་ཧཱུྃ། མུ་ཡེ་ཧ་ར་སད་དོ་ཐིམ་ཐིམ་ཡེ་ཐུན་ཨ། སད་དོ་ཧྲོ་ཡོ་ཐིམ་ཐིམ་ཡེ་ཐུན་ཨ། སད་མིན་སྣི་གྱད་ཐིམ་ཐིམ་ཡེ་ཐུན་ཨ། ཁྲི་རྩེ་དྲུག་སྣིས་ཞི་ལོ་ཐིམ་ཐིམ་ཡེ་ཐུན་ཨ། ཡར་མཆོད་འབུལ། ཞེས་བརྗོད་ལ་འདི་ཡན་སྔོན་དུ་འགྲོ་བའི་རིམ་པའོ། །དངོས་གཞི་ལ་ཡང་དང་པོ་ཚེ་འདས་གསོན་པོ་ལྟར་བཀུག་ཅིང་བསྟིམ་པ་དང་། ཟས་ཚོགས་འདོད་ཡོན་ལྔ་ལྡན་དུ་བྱིན་གྱིས་བརླབས་ལ། བདག་ཉིད་སྟོན་པ་གཤེན་རབ་སྔར་བཞིན་དུ་བསྐྱེད་པའི་ཐུགས་ཀ་ནས། འོད་ཟེར་ལྕགས་ཀྱུ་ལྟ་བུ་གྲངས་མེད་པར་འཕྲོས་ཏེ། འཇིག་རྟེན་འདི་ནས་གཤིན་ཕ་རོལ་ཏུ་ཚེ་ལ་འདས་པ་འདི་ཡི་རྣམ་པར་ཤེས་པ་དེ། འགྲོ་བ་རིགས་དྲུག་སྐྱེ་བ་རྣམ་བཞི། ལམ་རྒྱུད་ལྔ། སྲིད་པ་བར་མ་དོ། ལ་སོགས་གར་ཡོད་གར་གནས་ཀྱང་། འདི་རུ་བཀུག་ནས་མ་ཤི་གསོན་པོའི་ཚུལ་དུ་པུས་བཙུགས་ཐལ་སྦྱར་བྱས་ནས། ཆད་པ་ངལ་སོས་པ་ལྟ་བུ། བཟའ་བཏུང་གི་སྐལ་པ་དང་ལྡན་པར་བསམ་ལ། ཞེས་སོ། །བདག་ཉིད་གཤེན་རབ་ཏུ་གསལ་བའི་ཐུགས་ཀ་ནས། འོད་ཟེར་ཁ་དོག་རྣམ་པ་ལྔ་འཕྲོས་ནས། ཚེ་འདས་ཀྱི་ཟས་སྐོམ་ལ་ཕོག་པས། ཟས་སྐོམ་འདོད་པའི་ཡོན་ཏན་ལྔ་དང་ལྡན་ནས། ཚེ་འདས་ཀྱིས་ལོངས་སྤྱོད་པའི་སྐལ་པ་དང་ལྡན་པར་བསམ་ལ། གཉིས་པ་མཁན་སློབ་ཉེ་འབྲེལ་ཀུན་འཚོགས་ལ། མེ་ཆུ་ཟས་སོགས་ཚང་པར་བསྔོ་བ་ནི། ཀྱེ་མ་ཡར་བྱོན་ཡར་བྱོན་རིགས་ཀྱི་བུ། མིང་དང་རུས་སུ་བྲིས་པ་ཁྱོད། མཁན་དང་སློབ་དཔོན་སྤྱན་སྔ་རུ། ཉེ་དྲུང་འབྲེལ་བ་ཀུན་འཚོགས་ནས། ཚེ་འདས་ཁྱོད་ལ་ཟས་སྐལ་གཏད། བཀྲེས་པ་སེལ་ཞིང་སྐོམ་པ་ངོམ། བྱ་བ་གྲུབ་ཅིང་འོད་དུ་འབར། ཁ་ལག་བཤལ་ཅིང་ཡི་ག་འབྱེད། སྟོན་པའི་ཐུགས་རྗེའི་བྱིན་རླབས་ཀྱིས། གཏེར་དང་འདྲ་བས་ཟད་པ་མེད། རི་རབ་རྒྱ་མཚོ་ཙམ་དུ་གྱུར། ཟད་མེད་གཏེར་ལ་སྤྱོད་གྱུར་ཅིག ༧ བོན་ཉིད་དབྱིངས་ནས་སྤྲུལ་པ་སྣང་བའི་མེ། འཁྱགས་པ་དྲོས་ཤིང་མ་མཐོང་གསལ། བྱ་བ་གྲུབ་ཅིང་འོད་དུ་འབར། ཡེ་ཤེས་སྣང་གསལ་མེ་འདི་ཡང་། དེང་གི་ཚེ་འདས་ཁྱོད་ལ་གཏད། སྣང་བའི་ཞུགས་དང་འཕྲད་ནས་ཀྱང་། འཁྱག་པའི་སྡུག་བསྔལ་ཞི་གྱུར་ཅིག ༧ ཀློང་ལས་བབ་པའི་བདུད་རྩིའི་ཆུ། སྐོམ་པ་སེལ་ཞིང་མ་དག་འཁྲུད། ཁ་ལག་བཤལ་ཞིང་ཡི་ག་འབྱེད། ཡོན་ཏན་ཁྱད་འཕགས་ཆུ་འདི་ཡང་། དེང་གི་ཚེ་འདས་ཁྱོད་ལ་གཏད། བདུད་རྩིའི་ཆུ་དང་འཕྲད་ནས་ཀྱང་། སྐོམ་པའི་སྡུག་བསྔལ་ཞི་གྱུར་ཅིག ༧ བསྐྱེད་པ་མི་ཡི་ཟས་མཆོག་དང་། ཚེ་འདས་ཤི་བའི་དུར་རྒྱག་དང་། ཤ་རག་རོག་པོའི་དྲི་གསུར་དང་། ཕ་སྤུན་ཉེ་བའི་དྲུང་ཟས་དང་། གདུང་ནས་བསྔོས་པ་ཞང་པོའི་ཟས། ཚེ་འདས་རྒྱུན་དུ་བཟའ་བའི་ཟས། ཚེ་རློན་དྲོད་མོ་ཟན་ཆང་དང་། ཤ་ཆང་སྒོག་པ་སྤོད་ལ་སོགས། འབྲང་རྒྱས་ཨུ་སྐྱུ་ལ་སོགས་པའི། དུར་རྒྱག་ཆེན་པོ་བཤམས་པ་འདི། དེང་གི་ཚེ་འདས་ཁྱོད་ལ་གཏད། ནམ་ཞིག་གཏན་གྱི་བཞེད་ལ་ལོངས། གསུམ་པ་ལྷ་ཞལ་སྟོན་པ་ལ། དེང་གི་ཚེ་འདས་ཚུར་གསོན་དང་། གནས་མཆོག་འདི་ནི་གྲུབ་པའི་གནས། གསང་བ་ལྷ་ཡི་དཀྱིལ་འཁོར་འདིར། དཀྱིལ་འཁོར་ཟབ་མོ་འདི་ལ་འཁོར། མར་མེ་གསལ་བའི་འོད་ལ་ལྟོས། ཡི་དམ་ལྷ་མཆོག་གསལ་བར་སྒོམས། སྙིང་པོ་ཡི་གེ་འབྲུ་རྣམས་བརྗོད། གཡུང་དྲུང་གསང་མཚན་དྲན་པར་གྱིས། ཚོགས་ཀྱི་ལོངས་སྤྱོད་འདི་ལ་རོལ། ལོངས་སྤྱོད་ཚོགས་ཆེན་འདི་རོལ་ལ། བསོད་ནམས་ཚོགས་ཆེན་རྫོགས་གྱུར་ཅིག གསུར་མཆོད་ལོ་བདུད་ཕྱོགས་སུ་བསྐྱལ་ལ། ཁ་བསྐང་བ་ནི། འཇིག་རྟེན་འདི་ནས་ཕ་རོལ་ཏུ་ཚེ་ལ་འདས་པ་འདི་ལ། གསོན་གྱི་དུས་སུ་དགེ་སྤྱོད་རྣམ་པར་དག་པ་ལ་བར་དུ་གཅོད་ཅིང་། གཤིན་གྱི་དུས་སུ་མཐོ་རིས་ཐར་པའི་གེགས་ཤིང་། ངན་སོང་འཁོར་བའི་གཏིང་ཕུལ་བྱེད་པའི། ཟ་འདྲེ་ཤི་གཤེད། སྲོག་གཅོད་དབུགས་ལེན་གང་གནོད་གང་གཟན། ལན་ཆགས་སྙིང་ཁྲིན་འདེད་པ་རྣམས་ལ། འདོད་ཡོན་ཕུན་སུམ་ཚོགས་པའི་གསུར་གྱི་ལྷག་མ་འདི་བསྔོས་པས། མིག་གི་ཡུལ་དུ་གཟུགས་མཛེས་པར་གྱུར་ཅིག རྣ་བའི་ཡུལ་དུ་སྒྲ་སྙན་པར་གྱུར་ཅིག སྣ་ཡི་ཡུལ་དུ་དྲི་ཞིམ་པར་གྱུར་ཅིག ལྕེ་ཡི་ཡུལ་དུ་རོ་མངར་བར་གྱུར་ཅིག ལུས་ཀྱི་ཡུལ་དུ་རེག་བྱ་འཇམ་པ་ལ་སོགས། ཅི་འདོདཕུན་སུམ་ཚོགས་ཤིང་དགོས་འདོད་རེ་བ་བསྐང་བར་གྱུར་ཅིག བཞི་པ་བོན་བཤད་པ་ནི། ད་ཡང་ཚེ་འདས་ཚུར་གསོན་དང་། སྔོན་ཚེ་སྐྱེ་བ་སྔ་མ་ལ། ང་ནི་འདྲེན་པའི་སློབ་དཔོན་ཡིན། འདྲེན་པའི་སློབ་དཔོན་བཀའ་ལ་ཉོན། ས་འདི་ཆགས་པ་ཕན་ཆད་དུ། ཁམས་གསུམ་འཁོར་བའི་ས་ཡིན་པས། འདི་ལ་མ་ཆགས་མ་ཞེན་ཅིག འདི་ལ་ཆགས་ཤིང་ཞེན་པ་ན། ངན་སོང་གསུམ་དུ་ལྟུང་བ་ཡང་། ཆགས་ཤིང་ཞེན་པའི་རྒྱུ་ལས་བྱུང་། བོར་རོ་སྤང་ངོ་རིགས་ཀྱི་བུ། འཁྲུལ་བའི་རྒྱུན་ལས་ཆོད་གྱུར་ཅིག འཁྲུལ་བའི་རྒྱུན་ལམ་ཆོད་ནས་ཀྱང་། མཁའ་གསལ་དབྱེར་མེད་དོན་རྟོགས་ཤོག མཁའ་གསལ་དབྱེར་མེད་དོན་རྟོགས་ནས། མཐའ་བྲལ་ངང་ལ་ལྷན་གྱིས་ཞོག ༧ སེམས་ཆགས་པ་མེད་ན་འཁོར་བ་མེད། འཁོར་བ་མེད་ན་ལྟུང་བ་མེད། མ་ཆགས་པ་ནི་བོན་གྱི་མཆོག སེམས་ཉིད་ཀློང་དུ་དེ་ཡིས་བདེ། བདེ་བའི་འབྲས་བུ་ཐོབ་གྱུར་ཅིག ༧ སེམས་སྐྱེ་མེད་སྟོང་པ་བོན་གྱི་སྐུ། འགག་མེད་གསལ་བ་རྫོགས་པའི་སྐུ། གསལ་སྟོང་དབྱེར་མེད་སྤྲུལ་པའི་སྐུ། སྐུ་གསུམ་ངོ་བོ་ལྷན་གྱི་ཞོག འོག་མིན་ལྷ་ཡི་ཕོ་བྲང་དུ། རྫོགས་སྐུ་གཤེན་ལྷའི་ཞལ་མཐོང་ཤོག ཅེས་དངོས་གཞིའོ། །རྗེས་ཀྱི་བྱ་བ་ལ་ས་བཅུ་སྨོན་ལམ་སོགས་བསྔོ་བ་ཅི་རིགས་གདབ་པར་བྱའོ། །ཞེས་སྒྲིབ་སྦྱོང་སྐབས་ཀྱི་ཆོ་ག་འདི་ནི། བྲུ་ཆེན་རྒྱལ་བ་གཡུང་དྲུང་གིས་སྦྱར་བའོ། །ཐ་ཚན་མུ་ཙུག་སྨར་རོ། །





དབལ་གསས་ཀྱི་མི་ཁ་དགྲ་བཟློག །


			༄༅། ། ། དབལ་གསས་རྔམ་པའི་སྐུ་ལ་ཕྱག་འཚལ་ལོ། །འདི་ནས་མར་ལ་མི་ཁ་བྱད་ཁྲམ་བཟློག་པ་བསྟན་ཏེ་འདི་སྐད་དོ། །བསྭོ་ང་ནི་དབལ་གསས་རྔམ་པ་ཁྲོ་རྒྱལ་མཁའ་འགྱིང་ཁ། ང་ཡི་མི་འདུལ་གང་ཡང་མེད། སྲིད་པའི་ཆུ་ལ་མི་འཐུང་གང་ཡང་མེད། འབྱུང་བ་རླུང་ལ་མི་བརྟེན་གང་ཡང་མེད། དེ་བས་སྣང་སྲིད་སེམས་ཅན་དང༌། དེ་བས་ལྷ་སྲིན་སྡེ་བརྒྱད་དང༌། ཁྲོ་རྒྱལ་རྔམ་པའི་མཐུ་སྟོབས་ཀྱིས། ཡས་ཀྱི་བདུད་རྣམས་གཡོས་པ་བཟློག་དུ་གསོལ། མས་ཀྱི་སྲི་རྣམས་ལང་པ་བཟློག་དུ་གསོལ། ཐད་ནས་བཙན་རྣམས་ལང་པ་བཟློག་དུ་གསོལ། རྒྱལ་པོའི་སྨྱོ་འབོག་གཏོང་བ་བཟློག་དུ་གསོལ། སྟེང་ལྷའི་བྱེད་ཁ་ངན་པ་བཟློག་དུ་གསོལ། འོག་ཀླུའི་བྱེད་ཁ་ངན་པ་བཟློག་དུ་གསོལ། བར་མིའི་བྱེད་ཁ་ངན་པ་བཟློག་དུ་གསོལ། དུན་ཙེ་ཡི་བྱེད་ཁ་ངན་པ་བཟློག་དུ་གསོལ། གྱེར་ཙེ་ཡི་བྱེད་ཁ་ངན་པ་བཟློག་དུ་གསོལ། མུ་སྟེགས་བསམ་སྦྱོར་ངན་པ་བཟློག་དུ་གསོལ། མགོ་ནག་མི་ཁ་ངན་པ་བཟློག་དུ་གསོལ། བརྒྱ་ཡི་མི་ཁ་ངན་པ་བཟློག་དུ་གསོལ། སྟོང་གི་མི་ཁ་ངན་པ་བཟློག་དུ་གསོལ། མི་མ་ཡིན་གྱི་མི་ཁ་ངན་པ་བཟློག་དུ་གསོལ། ལྷའི་མི་ཁ་ངན་པ་བཟློག་དུ་གསོལ། ཕ་རོལ་གྱི་མི་ཁ་ངན་པ་བཟློག་དུ་གསོལ། བན་བོན་གྱི་མི་ཁ་ངན་པ་བཟློག་དུ་གསོལ། ཁྱིམ་ཚན་གྱི་མི་ཁ་ངན་པ་བཟློག་དུ་གསོལ། ཤག་རོག་གྱི་མི་ཁ་ངན་པ་བཟློག་དུ་གསོལ། མ་དང་སྲུ་མོའི་མི་ཁ་ངན་པ་བཟློག་དུ་གསོལ། སྟོང་གི་བྲ་མཆུ་ངན་པ་བཟློག་དུ་གསོལ། སུམ་པའི་གླང་ཟོར་འཕེན་པ་བཟློག་དུ་གསོལ། ཕོ་བརྒྱས་མདའ་བདར་མོ་བརྒྱས་དུག་སྦྱོར་ངན་པ་བཟློག་དུ་གསོལ། ཀི་ཀང་ཐོག་དང་སེར་བ་ངན་པ་བཟློག་དུ་གསོལ། འབྱུང་བཞིའི་གཤེད་ཟུར་ངན་པ་བཟློག་དུ་གསོལ། ལོ་ངན་ཟླ་ངན་ལྟས་ངན་དགྲ་ཐན་ངན་པ་བཟློག་དུ་གསོལ། མོ་ངན་རྨི་ལྟས་ངན་པ་བཟློག་དུ་གསོལ། བོན་ཟོར་ཆོས་ཟོར་ངན་པ་བཟློག་དུ་གསོལ། རྒྱལ་ཁམས་དམག་འཁྲུག་ངན་པ་བཟློག་དུ་གསོལ། ལོ་ངན་སྐར་ངན་དུས་ངན་བཟློག་དུ་གསོལ། ཕུར་བུའི་དབལ་ཁ་ངན་པ་བཟློག་དུ་གསོལ། དྲང་སྲོང་གི་དམོད་པ་ངན་པ་བཟློག་དུ་གསོལ། བདུད་ཀྱི་ཆོ་འཕྲུལ་ངན་པ་བཟློག་དུ་གསོལ། ཚེའི་བར་ཆོད་ངན་པ་བཟློག་དུ་གསོལ། སྲོག་གི་ཧུར་ཐུམ་ངན་པ་བཟློག་དུ་གསོལ། དུས་མིན་འཆི་བ་ངན་པ་བཟློག་དུ་གསོལ། མཁའ་འགྲོའི་སུན་མ་ངན་པ་བཟློག་དུ་གསོལ། བདུད་ཀྱི་ཁྲམ་ལ་བཏབ་པ་ཡང༌། དམར་ཆེན་གཏོར་མ་འདི་ཡི་བཟློག་དུ་གསོལ། བཟློག་གོ་དམར་ཆེན་གཏོར་མ་འདི་ཡི་བཟློགབསྒྱུར་རོ་ལྟས་ངན་དགྲ་ལ་བསྒྱུར། སྲིན་པོའི་ཙཀྲ་བསྐོར་བ་ཡང༌། དམར་ཆེན་གཏོར་མ་འདི་ཡི་བཟློགཕོ་བདུད་དལ་ཁ་གཡས་སུ་བསྒྱུར། མོ་བདུད་དལ་ཁ་གཡོན་དུ་བསྒྱུར། སྤྱི་བདུད་དལ་ཁ་དགྲ་ལ་བསྒྱུར། ཆུང་བདུད་དལ་ཁ་ཐུར་དུ་བཟློག་དུ་གསོལ། ལྷ་འདྲེ་སྟོང་གི་དམོད་བྱེད་བཟློགཡོ་བྱེད་སྟོང་གི་དམོད་བྱེད་ངན་པ་བཟློགཚེ་ཀེག་ཟླ་ཀེག་ཞག་ཀེག་བཟློགགཟའ་སྐར་མི་མཐུན་ཕྱོགས་རྣམས་བཟློགབཟློག་བསྒྱུར་དྲག་པོའི་ཕྲིན་ལས་མཛོད། བྷོ་བྷོ་བྷོ། །བཟློག་བཟློག་བཟློག ། ཅེས་པ་འདི་བྱེད་བཟློག་མི་ཁ་བྲ་མཆུ་བཟློག་པ་འདི། འདི་ཡི་མི་བཟློག་ཅིག་ཀྱང་མེད། ནད་རིགས་བཞི་བརྒྱ་རྩ་བཞི་བཟློག ། བགེགས་རིགས་སྟོང་ཕྲག་བརྒྱད་བཅུ་བཟློག ། འདི་ཡི་མི་ཁ་བྲ་མཆུ་བཟློག ། འདི་ནི་རྟོག་འཇོམ་ཆེན་མོ་ཞེས་བྱ་བ་རྫོགས་སོ། །བཀྲ་ཤིས། །





བདུད་ཟློག


			༄༅། །འཁོར་བའི་སེམས་ཅན་ཐམས་ཅད་ཐུགས་རྗེ་ཐར་པར་འདྲེན་པའི་དཔལ། གཤེན་རབ་སྟོན་པའི་མཆོག་ལ་ཕྱག་འཚལ་ལོ། གཉིས་པ་སྙིང་པོ་བགྲང་ལུགས་ནི། བདག་གཞན་གསོན་གཤིན་སྒྲིབ་སྦྱང་གི་དོན་དུ། ཨ་དཀར་ཨ་རྨད་དུ་ཏྲི་སུ་ནག་པོ་ཞི་ཞི་མལ་མལ༌། །བར་ཆད་རྐྱེན་བཟློག་གི་དོན་དུ། སྭཱཧཱ། །དགྲ་བགེགས་བཟློག་པའི་དོན་དུ། ཨ་དཀར་ཨ་རྨད་དུ་ཏྲི་སུ་ནག་པོ་དགྲ་བགེགས་ཞི་ཞི་མལ་མལ་སྭཱཧཱ། །སོགས་བརྗོད། །གསུམ་པ་འཛབ་བསྟོད་ནི། ཨ་དཀར་སེམས་ཉིད་རྣམ་པར་དགཨ་རྨད་ཡེ་ཤེས་འོད་དུ་གསལ། དུ་ཏྲི་སུ་ཡིས་ངན་སོང་སྦྱོང༌། ནག་པོ་ལས་ཀྱི་སྡིག་སྒྲིབ་དགཞི་ཞི་འཁོར་བའི་སྡུག་བསྔལ་ཞི། མལ་མལ་བདེ་བའི་སེམས་དང་ལྡན། སྭཱཧཱ་ལོག་རྟོག་རུ་ཏྲ་འཇོམས། སྡུག་བསྔལ་ཞི་བྱེད་སྙིང་པོ་འདི། འཁོར་བའི་ངན་སོང་དོང་སྤྲུགས་ནས། འགྲོ་རྣམས་བོན་ཉིད་དབྱིངས་སུ་སངས་རྒྱས་ཤོགྋན་མོ་ཕྱོགས་བཅུའི་དུས་གསུམ་སངས་རྒྱས་ཀྱི་བཀའ་བདེན་པ་དང༌། བཀའ་མདོ་རྒྱུད་ལུང་མན་ངག་རྣམས་ཀྱི་བཀའ་བདེན་པ་དང༌། གཤེན་རབ་གཡུང་དྲུང་སེམས་དཔའ་རྣམས་ཀྱི་བཀའ་བདེན་པ་དང༌། རྒྱུད་གསུམ་འཛིན་པའི་བླ་མ་རྣམས་ཀྱི་བཀའ་བདེན་པ་དང༌། བདེན་པ་དེ་དག་གི་མཐུ་དང་ནུས་པ་ལ་བརྟེན་ནས། བདག་ཅག་སྒྲུབ་གཤེན་ཡོན་མཆོད་མི་ནོར་འཁོར་དང་བཅས་པ་རྣམས་ལ། །ཡས་ཀྱི་བདུད་གཡོས་པ་བཟློག་ཅིག ། མས་ཀྱི་སྲི་ལང་བ་བཟློག་ཅིག ། བྱེའོ་བཙན་འདྲོལ་བ་བཟློག་ཅིགམཐོན་པོའི་དམུ་བརྩོད་པ་བཟློག་ཅིག ། རྒྱལ་པོའི་སྨྱོ་འབོག་གཏོང་བ་བཟློག་ཅིག ། གཤིན་རྗེའི་འཁོར་ལོ་བསྐོར་བ་བཟློག་ཅིག ། ས་བདག་ཀླུ་གཉན་གྱི་གཏད་དུ་བཅུག་པ་བཟློག་ཅིག ། སྲིན་པོའི་ཙཀྲ་བསྐོར་བ་བཟློག་ཅིག ། བན་བོན་གྱིས་བྱད་ཁ་གཏོང་བ་བཟློག་ཅིགཕྲ་མེན་གྱི་ངན་སྔགས་བསྐོར་བ་བཟློག་ཅིགབགེགས་རིགས་སྟོང་ཕྲག་བརྒྱད་ཅུ་བཟློག་ཅིག ། གློ་བུར་ཡེ་འདྲོག་སུམ་བརྒྱ་དྲུག་ཅུ་བཟློག་ཅིག ། ནད་བཞི་བརྒྱ་རྩ་བཞི་བཟློག་ཅིག ། གདོན་སྟོང་ཕྲག་བརྒྱད་ཅུ་བཟློག་ཅིག ། ལྟས་ངན་བརྒྱད་ཅུ་རྩ་གཅིག་བཟློག་ཅིག ། ཕོ་བརྒྱའི་མདའ་བདར་བ་བཟློག་ཅིགམོ་བརྒྱའི་དུག་གཡོས་པ་བཟློག་ཅིག ། ཀིང་ཀང་དང་གཤེད་བཞི་བཟློག་ཅིག ། ལོ་ངན་དང་ཟླ་ཟུར་བཟློག་ཅིགལྟས་ངན་དང་དགྲ་ཐན་བཟློག་ཅིག ། མོ་ངན་རྨི་ངན་བཟློག་ཅིགབོན་ཟོར་དང་ཆོས་ཟོར་བཟློག་ཅིག ། ཕུར་བུའི་དབལ་ཟོར་བཟློག་ཅིག ། དྲང་སྲོང་གི་དམོད་པ་གཏོང་བ་བཟློག་ཅིག ། མུ་སྟེགས་ཀྱི་ངན་སྔགས་བཟློག་ཅིག ། བདུད་ཀྱིས་ཆོ་འཕྲུལ་ངན་པ་བཟློག་ཅིག ། མི་མཐུན་པའི་འགལ་རྐྱེན་བར་ཆད་ཐམས་ཅད་གཉིས་མེད་མཉམ་པ་ཆེན་པོའི་དབྱིངས་སུ་ཞི་བར་གྱུར་ཅིག །





བསྟན་རྒྱས་སྨོན་ལམ་བཞུགས་སོ། །


			༄༅། །ན་མོ་བསླུ་མེད་སྐྱབས་མཆོག་རྣམས་ཀྱི་བྱིན་རླབས་དང༌། རྣམ་དཀར་དགེ་ཚོགས་བསྒྲུབ་པའི་ནུས་མཐུ་དང༌། བོན་ཉིད་རྣམ་པར་དག་པའི་བདེན་སྟོབས་ཀྱིས། ཅི་ལྟར་སྨོན་པའི་དོན་ཀུན་འགྲུབ་གྱུར་ཅིགབསྟན་པའི་སྙིང་པོ་སངས་རྒྱས་གཡུང་དྲུང་བོན། བསྟན་འཛིན་བུ་སློབ་བཤད་སྒྲུབ་འཕེལ་བ་དང༌། བསྟན་སྦྱིན་མངའ་ཐང་ལོངས་སྤྱོད་རྒྱས་པ་དང༌། བསྟན་པ་སྲིད་མཐའི་བར་དུ་གནས་གྱུར་ཅིགཁྱད་པར་རྗེ་བཙུན་མཉམ་མེད་བླ་མ་ཡི། རིང་ལུགས་འཁྲུལ་མེད་གཤེན་བསྟན་སྨན་རི་བའི། མདོ་སྔགས་ཉི་ཟླ་ཟུང་འབྲེལ་བསྟན་པའི་མཆོགདུས་ཀུན་ཉམས་མེད་ཡུན་རིང་གནས་གྱུར་ཅིགདེ་ཉིད་འཛིན་སྐྱོང་སྤེལ་བའི་སྲོལ་འཛིན་པའི། མཚུངས་མེད་བླ་མའི་ཞབས་པད་བརྟན་པ་དང༌། རྣམ་དག་འདུས་སྡེ་དར་ཞིང་རྒྱས་པ་དང༌། སྙན་པའི་གྲགས་པས་སྟེང་ཁྱབ་གྱུར་ཅིགདེ་ལ་བརྟེན་ནས་མཁའ་མཉམ་འགྲོ་བ་ཀུན། ནད་མུག་འཁྲུགས་རྩོད་རབ་ཏུ་ཞི་ནས་ཀྱང༌། ཕན་བདེ་སྐྱིད་པའི་ཉི་མ་འབུམ་ཤར་ནས། མཐར་ཐུག་རྫོགས་སངས་རྒྱས་པའི་བཀྲ་ཤིས་ཤོག ། ཅེས་བསྟན་འབར་གྱི་སྨོན་ལམ་འདི་ཉིད་མཁན་ཆེན་ཉི་མ་བསྟན་འཛིན་གྱིས་སྦྱར་བའོ། །





༄༅། །སྡོམ་གསུམ་གྱི་སྨོན་ལམ་གདབ་པ་འཇིག་རྟེན་ངལ་གསོ་ཞེས་བྱ་བ་བཞུགས། །


			རབ་འབྱམས་ཕྱོགས་བཅུའི་རྒྱལ་བ་ཐམས་ཅད་ཀྱི། །ཕྲིན་ལས་ཕུང་པོ་གཅིག་ཏུ་བསྡུས་པ་ཡི། །རྣམ་དཀར་དགེ་ལ་འདོམས་པའི་འཕྲུལ་ངག་བོན། །མཐའ་ཡས་འགྲོ་བའི་དཔྱིད་དུ་འབར་བར་ཤོག ། ཤིན་ཏུ་རྒྱས་པའི་སྡེ་སྣོད་འཛིན་མའི་ཁྱོན། །ལེགས་འཕྲུལ་འདུལ་བའི་སྤྱོད་པ་པདྨོའི་ཚལ། །རབ་བཞད་གསེར་གྱི་འདབ་མ་གཡོ་བ་ཡི། །དྲི་བསྲུང་ཕྱོགས་བཅུ་ཀུན་ཏུ་འཕྲོ་བར་ཤོག ། རྨད་བྱུང་ཡན་ལག་བརྒྱད་ལྡན་དགེ་བའི་དཔལ། །འགྲོ་ཀུན་མངོན་པར་རོལ་ཞིང་ལེགས་བཤད་ཀྱི། །རིན་ཆེན་རྔ་བསང་ནམ་མཁའི་ཁམས་ཀུན་ཏུ། །རྒྱུན་མི་ཆད་དུ་ཕྱོགས་བཅུར་གྲགས་པར་ཤོག ། ངེས་འབྱུང་གཞལ་མེད་ཁང་བཟང་པད་མཚོའི་དབུས། །གཏན་ཁྲིམས་ཧ་རི་ཙན་དན་ཁྱོན་རྒྱས་པས། །མི་ཤེས་རྨོངས་པ་ཕྲོགས་ཏེ་ཕྱོགས་རྣམས་ཀྱི། །འགྲོ་ཀུན་རྒྱུད་རྣམས་ཡོངས་སུ་སྨིན་པར་ཤོག ། རབ་དཀར་གཙང་མ་གཙུག་ཕུད་ཚུལ་ཁྲིམས་ཀྱིས། །སྲིད་པས་འཆིང་བ་མ་ལུས་རབ་བརྒལ་ཏེ། །ལེགས་བཤད་མེ་ཏོག་ཕྲེང་བ་གང་དག་དང༌། །རྣམ་པ་ཀུན་ཏུ་ལྷན་ཅིག་རྒྱས་པར་ཤོག ། ཀུན་གྱི་མི་མྱོང་བདུད་རྩིའི་བསྐལ་བཟང་གིས། །དོག་འདིར་ནམ་མཁའི་ཁམས་ཀྱི་མཐའ་ཀླས་པར། །རྒྱུད་དྲུག་ལ་སོགས་གསུང་རབ་རིན་ཆེན་མཛོད། །ཇི་སྙེད་སྲིད་མཐའི་བར་དུ་རྒྱས་པར་ཤོག ། སྟག་གཟིག་ཡུལ་དུ་དམུ་རྒྱལ་ཐོད་དཀར་སྲས། །རྒྱལ་སྲིད་རྩྭ་བཞིན་དོར་ནས་དཀའ་ཐུབ་བཞིན། །འཁོར་བའི་དུཿཁས་བརླན་པའི་སེམས་ཅན་རྣམས། །དབེན་པའི་གནས་སུ་དཀའ་ཐུབ་སྤྱོད་པར་ཤོག ། འཁོར་བའི་འདམ་ལ་བྱིང་བའི་སྐྱེ་བོ་གང༌། །ཐུན་མཚམས་གསར་པ་ཅི་བཞིན་ངུར་སྨྲིག་གི། །ཚུལ་གྱིས་ལུས་ཀུན་མ་ལུས་བྱུག་བྱས་ཏེ། །ཁྲི་གཙུག་རྒྱལ་བའི་ཚུལ་བཞིན་སྤྱོད་པར་ཤོག ། ངེས་འབྱུང་གསེར་གྱི་དགའ་ཚལ་ཡངས་པ་དེར། །སྲིད་དང་ཞི་བའི་དཔལ་འབྱོར་རྒྱས་པའི་གཞིར། །རྣམ་དག་ཚུལ་ཁྲིམས་རྫོགས་པའི་དགའ་སྟོན་ལ། །སྐྱེ་འགྲོ་ཀུན་གྱིས་རྟག་ཏུ་སྤྱོད་པར་ཤོག ། སྲིད་གསུམ་ཀུན་གསལ་ནམ་མཁའ་ཡངས་པའི་ཀློང༌། །ཉིས་བརྒྱ་ལྔ་བཅུ་རྫོགས་པའི་དཀྱིལ་འཁོར་ལ། །ཕ་རོལ་ཕྱིན་བཅུའི་འབྲས་བུ་ཡོངས་དུད་དེ། །ངོམས་པ་མེད་པར་ལོངས་སུ་སྤྱོད་པར་ཤོག ། སྨིན་གྲོལ་ཟབ་མོ་ཟབ་ལམ་སྔགས་ཀྱི་བདག ། བདེར་གཤེགས་ཀུན་གྱི་དགོངས་པ་མཐའ་དག་པ། །བསླབ་གསུམ་རྟ་བདུན་དབང་པོའི་ལེགས་དྲངས་ཏེ། །སྐལ་བཟང་བློ་གྲོས་པདྨོར་འཆར་བར་ཤོགབསླབ་གསུམ་རིན་ཆེན་གསེར་གྱིས་ཡོངས་གང་ཞིང༌། །དགེ་ལེགས་མ་ལུས་འཆང་བའི་བདག་ཉིད་ཅན། །ངུར་སྨྲིག་རྒྱན་སྤྲས་འདུལ་བ་འཛིན་པ་གང༌། །བསྟན་འགྲོའི་དཔལ་དུ་ནམ་མཁའ་གང་བར་ཤོག ། གཞན་ཡང་སྐྱེ་དགུ་བུང་བའི་ཚོགས་རྣམས་ཀྱིས། །ལེགས་བཤད་གསེར་གྱི་རྫིང་བུ་བགྲང་ཡས་པར། །ཐོས་པ་མུ་ཏིག་ཟེའུ་འབྲུ་རབ་བསྒྲུབ་སྟེ། །བཅུད་ལྡན་བསམ་གཏན་རོ་མཆོག་མྱོང་ཤར་ཤོག ། བདེ་ཆེན་ལྷུན་གྱིས་གྲུབ་པའི་འཕྲིན་ལས་ཀྱིས། །བདག་ལྟ་འཛིན་པའི་བདོག་པ་ཀུན་བཏང་ནས། །གཞན་ཕན་བློ་གྲོས་འགྱུར་མེད་གཡུང་དྲུང་བཞིན། །རྒྱལ་སྲས་སེམས་དཔའི་མཛད་པ་མཐར་ཕྱིན་ཤོག ། སྔོན་གྱི་རྒྱལ་བ་མ་ལུས་གཤེགས་པའི་ཤུལ། །རྣམ་གྲོལ་བདེ་ཆེན་ནམ་མཁའི་གུར་ཁྱིམ་ཅན། །མ་ལུས་འགྲོ་བ་ཀུན་གྱིས་རབ་བསྙེག་ནས། །བླ་མེད་བྱང་ཆུབ་མངོན་དུ་གྱུར་བར་ཤོག ། ཅེས་པ་འདི་ནི་སྐྱེ་འགྲོ་ཡོངས་ཀྱི་བསྟི་གནས་སུ་གྱུར་པའི་བསླབ་གསུམ་དམ་དུ་འཆང་ཞིང་ངུར་སྨྲིག་གར་གྱི་རོལ་བའི་བདག་ཉིད་ཞུའི་བསྟན་འཛིན་ཆེན་པོ་གཡུང་དྲུང་བློ་གྲོས་དབང་གི་རྒྱལ་པོས་བཀས་བསྐུལ་བ་ལ་བརྟེན་ནས། ཐོས་བསམ་གྱི་ཆ་ཙམ་འཛིན་པའི་གཤེན་གྱི་ཀློག་པ་བ་གཡུང་དྲུང་ཚུལ་ཁྲིམས་ཀྱིས་བཀྲ་ཤིས་སྨན་རིའི་ཁྲོད་དུ་སྦྱར་བའོ། །དགེའོ། །





ཚེ་དབང་སྨོན་ལམ་དོན་འདུས་རིན་ཆེན་ཕྲེང་བ་བཞུགས། །


			༄༅། །འདིར་ཚེ་དབང་གི་ཞལ་ནས་གསུངས་པའི་སྨོན་ལམ་དོན་འདུས་རིན་ཆེན་འཕྲེང་བ་ཞེས་བྱ་བ་འདི་གནམ་མཚོ་དོ་རིང་སྟོང་རྒྱུང་སྒྲུབ་ཕུག་ཏུ། རྫིའུ་རིག་པ་རང་ཤར་ཉིད་ལ་སྙན་དུ་བརྒྱུད། རྫིའུས་ཚེ་རབས་དོན་དུ་ཡི་གེར་བཀོད། བདག་གི་སྤྱི་གཙུག་ཉི་ཟླ་པདྨའི་སྟེང་། བླ་མ་བདེར་གཤེགས་ཡི་དམ་ལྷ་ཚོགས་ལ། རྟེན་གསུམ་གཤེན་རབ་སངས་རྒྱས་སེམས་དཔའི་ཚོགས། འོད་དང་འོད་སྐུའི་ཚུལ་དུ་བཞུགས་པར་བསྒོམ། ལྷ་ཚོགས་སྐྱབས་གནས་དེ་རྣམས་ལ་མོས་གུས་གདེང་ནས་བསྐྱེད་ལ་འདི་སྐད་དོ། །ཨེ་མ་ཧོ། དབྱིངས་ཉིད་རྣམ་དག་ཞིང་ཁམས་རབ་འབྱམས་ནས། བླ་མ་བདེར་གཤེགས་ཡི་དམ་ལྷ་ཚོགས་ལ། རྟེན་གསུམ་གཤེན་རབ་སངས་རྒྱས་སེམས་དཔའི་ཚོགས། རང་བཞིན་དབྱིངས་ནས་གཤེགས་བཞུགས་མི་མངའ་ཡང༌། བདག་སོགས་འགྲོ་རྣམས་ཐུགས་རྗེས་བཟུང་བའི་ཕྱིར། སྤྱི་གཙུག་པདྨའི་གདན་ལ་བཞུགས་སུ་གསོལ། སྐྱབས་གནས་མཁྱེན་བརྩེའི་སྟོབས་ལྡན་ཁྱེད་རྣམས་ལ། བདག་སོགས་འགྲོ་རྣམས་གུས་པས་ཕྱག་འཚལ་ལོ། མི་དགེ་སྡིག་པའི་ལས་རྣམས་མཐོལ་ལོ་བཤགས། ཕྱི་ནང་སྣོད་བཅུད་འདོད་ཡོན་མཆོད་པ་འབུལ། རྟོག་མེད་ཡེ་ཤེས་མཆོག་གི་དངོས་གྲུབ་སྩོལ། བདག་གི་དུས་གསུམ་དགེ་རྩ་ཅི་བགྱིས་རྣམས། མཁའ་ཁྱབ་སེམས་ཅན་དོན་ཕྱིར་ཡོངས་སུ་བསྔོ། ཀུན་ཀྱང་རང་སེམས་གནས་ལུགས་རྟོགས་པར་ཤོགན་མོ་དབྱིངས་བཞུགས་སྐྱབས་གནས་མཁྱེན་བརྩེ་ནས། མ་ལུས་གསན་ཅིང་བདག་ལ་དགོངས་སུ་གསོལ། བདག་ནི་མོས་གུས་སྨོན་ལམ་འདི་གདབ་པས། ཇི་ལྟར་བཏབ་བཞིན་འགྲུབ་པར་མཛད་དུ་གསོལ། བདག་ནི་མི་ལུས་གཙང་མ་ཐོབ་དུས་འདིར། སྒོ་གསུམ་དགེ་སྤྱོད་མཐའ་རུ་ཕྱིན་པ་དང༌། རྣམ་རྟོག་བློ་ཡི་དྲི་མ་ཀུན་སངས་ནས། རྟོག་མེད་ཡེ་ཤེས་རྒྱུད་ལ་འཆར་བར་ཤོགརྐྱེན་ངན་དགེ་བའི་བར་ཆད་ཀུན་ཞི་ནས། དགེ་བཅུ་མཐར་ཕྱིན་ཅི་བསམ་འགྲུབ་པ་དང༌། བསྟན་པ་དར་ཞིང་སྐུ་ཚེ་རིང་ནས་ཀྱང༌། འབྲེལ་ཚད་སེམས་ཅན་ཀུན་ལ་ཕན་ཐོགས་ཤོགམི་རྟག་དུས་ཆེན་སླེབ་དུས་འཆི་ཁ་ན། ལུས་ཀྱི་ན་ཚ་ཟུག་གཟེར་ཞི་བ་དང༌། བྱིང་སྨུགས་འཐིབ་པའི་སྣང་བ་ཀུན་སངས་ནས། སྒྲིབ་མེད་ཟང་ཐལ་རིག་པ་གསལ་བར་ཤོགའཇིག་རྟེན་འདིར་སྣང་འཁྲུལ་པའི་ལས་སྤྱོད་ལ། རེ་དྭོགས་ཕྱིར་འབྲེང་ཞེན་ཆགས་མེད་པ་དང༌། འཇིགས་སྐྲག་སྡུག་བསྔལ་ཉོན་མོངས་རབ་ཞི་ནས། སེམས་ཉིད་གཡོ་མེད་ངང་ལ་གནས་པར་ཤོགསྒྱུ་ལུས་གཟུགས་ཕུང་འབྱུང་བ་འཇིག་དུས་སུ། འོད་ལྔ་འཁྲུལ་པའི་སྣང་བ་ཅི་ཤར་ཡང༌། སེམས་ཀྱི་ཆོ་འཕྲུལ་རང་རྩལ་ངོ་ཤེས་ནས། སྐུ་ལྔ་ཡེ་ཤེས་ལྔ་རུ་གྲོལ་བར་ཤོགརྣམ་ཤེས་ཙིཏ྄ཏའི་དབུས་སུ་འདུས་པའི་ཚེ། རང་སྣང་འཁྲུལ་པའི་སྒྲ་འོད་ཟེར་གསུམ་རྣམས། སྐུ་གསུམ་ངོ་ཤེས་རང་སར་གྲོལ་ནས་ཀྱང༌། འཁྲུལ་སྣང་བར་དོའི་འཕྲང་ལས་ཐར་པར་ཤོགསེམས་ཉིད་ངོ་བོ་ཨ་ཡི་མཚན་མ་ཅན། དབུས་མཐིང་བདེ་བའི་རྩ་ལ་ལམ་ཐོན་ནས། སྤྱི་གཙུག་ཀུན་བཟང་ངང་དུ་ཐིམ་ནས་ཀྱང༌། བོན་ཉིད་དབྱིངས་སུ་རྫོགས་སངས་རྒྱས་པར་ཤོགགལ་ཏེ་ལས་དབང་སྐྱེ་བ་ལེན་ན་ཡང༌། དམྱལ་བ་ཡི་དྭགས་བྱོལ་སོང་ལྷ་མི་དང༌། མཐའ་འཁོབ་ཕམ་ལྟུང་གནས་ངན་ཀུན་སྤངས་ནས། ལྷོ་རྒྱལ་འཛམ་གླིང་དབུས་སུ་སྐྱེ་བར་ཤོགབཅན་གཟན་འདབ་ཆགས་བྱོལ་སོང་དུད་འགྲོ་དང༌། བྲན་དང་བུད་མེད་དམག་དཔོན་ཤན་པ་དང༌། སྐྱེ་སྒོ་མ་དག་རིགས་ངན་ཀུན་སྤང་ནས། རིགས་བཟང་ཁུངས་བཙུན་མི་ལུས་ཐོབ་པར་ཤོགཞ་བོ་འོན་པ་ལྐུགས་པ་ལོང་བ་དང༌། དབང་པོ་མ་ཚང་ལུས་སུ་མི་སྐྱེ་ཞིང༌། ཡིད་འོང་གཟུགས་བཟང་མཚན་དཔེ་རབ་རྫོགས་ནས། འཕྲུལ་ངག་བདེན་པའི་སྣོད་དུ་རུང་བར་ཤོགའཇིག་རྟེན་འཁྲུལ་སྤྱོད་མི་དགེ་སྤངས་པ་དང༌། དད་པ་གསུམ་ལྡན་དགེ་ལ་རབ་མོས་ཤིང༌། གསུམ་ལྡན་བླ་མ་ཞིག་དང་མཇལ་ནས་ཀྱང༌། གཞོན་ནུར་གྱུར་ལ་རབ་ཏུ་བྱུང་བར་ཤོགབདུད་དང་འགོང་པོ་ལྷ་སྲིན་སྡེ་བརྒྱད་རྣམས། འཁྲུལ་སེམས་གནོད་སེམས་སྡུག་སེམས་ཞི་བ་དང༌། བདག་གི་བཀའ་ཉན་བྲན་དུ་འཁོར་ནས་ཀྱང༌། དགེ་བའི་མཐུན་རྐྱེན་ཕུན་སུམ་ཚོགས་པར་ཤོགངལ་དུབ་མེད་པའི་བརྩོན་འགྲུས་རབ་བསྐྱེད་ནས། ལེ་ལོ་གཡེང་བའི་འདུ་འཛི་སྤང་བ་དང༌། སྒོ་གསུམ་ཤེས་རྒྱུད་བོན་ལ་སྦྱངས་ནས་ཀྱང༌། བསླབ་གསུམ་ཕུལ་ཕྱིན་མཁས་པར་གྱུར་བར་ཤོགདེ་དུས་མཁས་པའི་ང་བོ་ཀུན་སྤངས་ནས། ཚིག་ཕྱིར་མི་འབྲེང་དོན་ལ་དྲིལ་བ་དང༌། རྟུལ་ཤུགས་སྟོབས་ཀྱི་སྣང་བ་སྦྱངས་ནས་ཀྱང༌། ཐེག་ཆེན་ཟབ་མོ་ཉམས་སུ་ལེན་པར་ཤོགའཇིག་རྟེན་དགྲ་གཉེན་ཟང་ཟིང་ནོར་རྫས་ལ། ཆགས་ཞེན་འདོད་མེད་རྒྱུད་ལ་སྐྱེ་བ་དང༌། གཟུང་འཛིན་སེར་སྣའི་མདུད་པ་གྲོལ་ནས་ཀྱང༌། སེམས་ཉིད་གཡོ་མེད་ངང་ལ་གནས་པར་ཤོགཕྱི་ཡི་ཚོགས་དྲུག་སྣང་བ་བདེན་མེད་ལ། ང་བདག་གཟུང་འཛིན་རང་སར་གྲོལ་བ་དང༌། དངོས་པོ་ངོས་གཟུང་གཟའ་གཏད་བྲལ་ནས་ཀྱང༌། སྣང་བ་སྣ་ཚོགས་སྒྱུ་མར་རྟོགས་པར་ཤོགནང་གི་རྣམ་རྟོག་བློ་ཡི་འགྱུ་བྱེད་རྣམས། ཞེན་མེད་ཀ་དག་ངང་དུ་སངས་པ་དང༌། བསྒོམ་འབྱུང་འཁྲུལ་མེད་ཤེས་རབ་རྒྱས་ནས་ཀྱང༌། སངས་རྒྱས་དགོངས་པ་རང་ལ་རྙེད་པར་ཤོགབྱིང་སྨུགས་ཁྲོ་རྒོད་ཐེ་ཚོམ་རེ་དྭོགས་རྣམས། དབྱེར་མེད་འོད་གསལ་ངང་དུ་གྲོལ་བ་དང༌། སྐུ་གསུམ་མངོན་གྱུར་རང་ངོ་ཤེས་ནས་ཀྱང༌། ངེས་ཤེས་ཡིད་ཆེས་གཏིང་ནས་སྐྱེ་བར་ཤོགཕྱི་ནང་གསང་གསུམ་ལམ་གྱི་དྲོད་རྟགས་ལ། ཐུན་མོང་དངོས་གྲུབ་སྒྱུ་འཕྲུལ་མངའ་བ་དང༌། ས་ལམ་བློ་ཡི་རིམ་པ་རྫོགས་ནས་ཀྱང༌། སེམས་ཉིད་རོ་སྙོམ་བདག་ཞལ་མཐོང་བར་ཤོགདོན་དམ་མཐའ་རུ་ཕྱིན་པའི་དྲོད་རྟགས་ལ། རྟོག་མེད་ཡེ་ཤེས་འདུ་འབྲལ་མེད་པ་དང༌། ཉམས་རྟོགས་ངོ་བོ་རོ་དང་བྲལ་ནས་ཀྱང༌། མཆོག་གི་དངོས་གྲུབ་རྣམ་མཁྱེན་ཐོབ་པར་ཤོགསྣང་སྲིད་ཕྱི་ནང་འཁོར་འདས་བོན་རྣམས་ཀུན། ཡེ་སྟོང་རྩ་བྲལ་ངང་དུ་མཉམ་པ་དང༌། སྣ་ཚོགས་དུ་མ་གཅིག་ཏུ་རྫོགས་ནས་ཀྱང༌། བརྗོད་མེད་བོན་སྐུའི་ས་ལ་ཕྱིན་པར་ཤོགཐུགས་ཉིད་ངང་ལ་ཚད་མེད་བཞི་ཤར་ཡང༌། སེམས་ཅན་བློ་ཡི་མུན་པ་སེལ་བ་དང༌། འགྲོ་བ་ཀུན་གྱི་དད་ཅིང་མོས་ནས་ཀྱང༌། གཡུང་དྲུང་བོན་གྱི་འཁོར་ལོ་བསྐོར་བར་ཤོགགདུལ་བྱ་བསྟན་པར་དར་ཞིང་རབ་རྒྱས་ནས། ཕ་རོལ་གཞན་སྣང་ཟིལ་གྱིས་གནོན་པ་དང༌། ཀུན་གྱི་མགོན་སྐྱབས་རེ་གནས་གྱུར་ནས་ཀྱང༌། བདག་ཉིད་ཐུགས་རྗེ་བཞི་དང་ལྡན་པར་ཤོགསྙིང་རྗེ་ཆེ་ཞིང་ཐབས་ལ་མཁས་ནས་ཀྱང༌། སེམས་ཅན་དོན་ལ་སྐྱོ་ངལ་མེད་པ་དང༌། མཁའ་ཁྱབ་འགྲོ་དྲུག་སེམས་ཅན་མ་ལུས་ཀུན། བདག་ཉིད་ཐུགས་རྗེས་མྱུར་དུ་དྲོངས་པར་ཤོགསྐྱབས་གནས་མཁྱེན་བརྩེའི་ཐུགས་རྗེ་བྱིན་རླབས་དང༌། བདག་གི་སྒོ་གསུམ་མོས་གུས་ནུས་མཐུ་ཡིས། སྨོན་ལམ་རྣམ་དག་མྱུར་དུ་རབ་འགྲུབ་ནས། འཁོར་བ་མ་ལུས་དོང་ནས་སྤྲུག་པར་ཤོགསྐྱབས་གནས་བདེར་གཤེགས་ཕྱི་ནང་ལྷ་ཚོགས་དང༌། བདག་སོགས་མཁའ་མཉམ་འགྲོ་དྲུག་སེམས་ཅན་རྣམས། དུ་མ་རོ་གཅིག་ངང་ལ་མཉམ་ནས་ཀྱང༌། བརྗོད་མེད་བོན་ཉིད་དབྱིངས་སུ་སངས་རྒྱས་ཤོགཨ་ཨཱོྃ་ཧཱུྃ། ཨཱ་ཨ་དཀར་ས་ལེ་འོད་ཁྲི་དུར་རུ་ཏྲ་ནག་པོ་ཞི་ཞི་ཡེ་སྭཧཱ། །ཞེས་ལན་གསུམ་བརྗོད། དེ་ལྟར་སྨོན་ལམ་དོན་འདུས་རིན་ཆེན་འཕྲེང་བ་འདི་ནི། གནམ་མཚོ་དོ་གླིང་གསང་ཕུག་ཏུ། ཚེ་དབང་རིག་འཛིན་ཆེན་པོ་ཡིས། རྫིའུ་རིག་པ་རང་ཤར་ཉིད་ལ་སྙན་དུ་རྒྱུད། རྫི་འུས་ཚེ་རབས་ཀྱི་དོན་དུ་ཡི་གེར་བཀོད། འདི་ཡི་ཕན་ཡོན་བསམ་གྱིས་མི་ཁྱབ་བརྗོད་ཀྱིས་མི་ལངས། ནང་ནུབ་དུས་བཟང་དག་ལ་མ་ཆག་པ་ཡང་ཡང་སྨོན་ལམ་ཐོབ། ཞེས་ཚེ་དབང་གི་ཞལ་ནས་གསུངས་སོ། ཕཌཿསྒྲ་དྲག་པོ་གཅིག་གདབ་པས་རྣམ་ཤེས་ཚེ་དབང་གི་ཐུགས་ཀར་ཐིམ། ཚེ་དབང་འོད་དུ་ཞུ་ནས་ཀུན་ཏུ་བཟང་པོའི་ཐུགས་ཀར་ཐིམ། འདི་ནི་བདག་གཞན་གཉིས་ཀྱི་སྨོན་ལམ་བཏབ་ལེགས་པས། རྟེན་གསུམ་ཁྱད་པར་ཅན་དང༌། བླ་མ་བཟང་པོའི་དྲུང་ངམ། གནས་ཁྱད་པར་ཅན་དང་ཉི་ཟླ་གཟའ་ཡིས་ཟིན་པའི་དུས་དང༌། རྒྱལ་བ་གཤེན་རབ་སྐུ་འཁྲུངས་འདས་ཀྱི་དུས་དང༌། དྲིན་ཅན་ཕ་མ་འདས་པའི་དུས་དང༌། རྩ་བའི་བླ་མ་འདས་པའི་དུས་མཆོད་དང༌། རང་གི་ཐུགས་དམ་གྱི་རྗེས་སུ་ཡི་དམ་བྱེད་པ་གལ་ཆེའོ། འདི་ལ་ཡི་དམ་དུ་བྱས་ན་སྐྱེ་བ་གཅིག་ལ་ཨ་འཐས་ཚུལ་ཁྲིམས་བསྲུང་བ་དང༌། སྨོན་ལམ་འདི་ཉིད་ཐུགས་དམ་བྱས་ན། ཕྱི་མའང་ཚེ་དབང་གི་དྲུང་དུ་སྐྱེ་བར་འགྱུར་གསུངས་སོ། བཀྲ་ཤིས། །





གུར་ཞོག་ཆེན་པོས་མཛད་པའི་སྨོན་ལམ་རིན་ཆེན་ཕྲེང་བ་བཞུགས།


			༄༅། །ཨ་ཨཱོ་ཧཱུྃ། ད་ལྟ་གནས་པ་ཚེ་ཡི་བར་དོ་རུ། རང་སེམས་མ་རྟོགས་འཁོར་བའི་ལས་ལ་གཡེང༌། མི་རྟག་འཆི་བ་མ་དྲན་འདི་དོན་བསྒྲུབ། སྡུག་བསྔལ་སྐྱེ་རྒ་ན་འཆིའི་སྒྲོག་ཏུ་ཚུད། སྒྱུ་ལུས་གློ་བུར་ནད་ཀྱིས་ཐེབས་ཙམ་ན། གཟུང་འཛིན་ཞེན་ཆགས་རང་སར་གྲོལ་བར་ཤོགབླ་མ་མཁྱེན་ནོ་ཐུགས་རྗེས་བཟུང་དུ་གསོལ། བར་དོའི་འཁྲུལ་སྣང་ཆོད་པར་བྱིན་གྱིས་རློབས། སྟོང་རིག་མ་བུ་འཕྲོད་པར་བྱིན་གྱིས་རློབས། ྋདེ་ནས་འཆི་ཁ་དུས་ཀྱི་བར་དོ་ལ། རང་ཉིད་གཅིག་པུར་ཕ་རོལ་འགྲོ་བའི་ཚེ། ཉེ་དྲུང་འབྲེལ་བ་ཀུན་གྱིས་མཐའ་བསྐོར་ཀྱང༌། སྐད་ཅིག་ཙམ་དུ་བསྡོད་པའི་ཐབས་མེད་པར། ལུས་ཀྱང་འཁྲུལ་འཁོར་འབྱུང་གཞི་འཇིག་པའི་དུས། གཟུང་འཛིན་ཞེན་ཆགས་རང་སར་གྲོལ་བར་ཤོགབླ་མ་མཁྱེན་ནོ་ཐུགས་རྗེས་བཟུང་དུ་གསོལ། བར་དོའི་འཁྲུལ་སྣང་ཆོད་པར་བྱིན་གྱིས་རློབས། སྟོང་རིག་མ་བུ་འཕྲོད་པར་བྱིན་གྱིས་རློབས། ྋས་ཡི་ནུས་པ་ཆུ་ལ་ཐིམ་པའི་ཚེ། ལུས་ཀྱང་སྟོབས་ཤོར་ས་ལ་བྱིངས་པ་འདྲ། སྨྲིག་སྒྱུ་གྱ་གྱུ་དུད་འཚུབ་སྣང་བ་འཆར། རང་འོད་སེར་པོ་ལམ་ལམ་ཤར་བའི་ཚེ། གསལ་བ་རང་འབྱུང་སྐུ་རུ་རྟོགས་པར་ཤོགབླ་མ་མཁྱེན་ནོ་ཐུགས་རྗེས་བཟུང་དུ་གསོལ། བར་དོའི་འཁྲུལ་སྣང་ཆོད་པར་བྱིན་གྱིས་རློབས། སྟོང་རིག་མ་བུ་འཕྲོད་པར་བྱིན་གྱིས་རློབས། ྋཆུ་ཡི་ནུས་པ་མེ་ལ་ཐིམ་པའི་ཚེ། ལུས་བཀྲག་ཤོར་ཞིང་ཁ་སྐམ་ལྕེ་ཡང་སྐམ། ཕྱད་ཕྱོད་བན་བུན་ཆུས་ཁྱེར་སྣང་བ་འཆར། ཆུ་ཡི་དྭངས་མ་འོད་སྔོན་འཆར་བའི་ཚེ། དགའ་བ་དོན་གྲུབ་སྐུ་རུ་རྟོགས་པར་ཤོགབླ་མ་མཁྱེན་ནོ་ཐུགས་རྗེས་བཟུང་དུ་གསོལ། བར་དོའི་འཁྲུལ་སྣང་ཆོད་པར་བྱིན་གྱིས་རློབས། སྟོང་རིག་མ་བུ་འཕྲོད་པར་བྱིན་གྱིས་རློབས། ྋམེ་ཡི་ནུས་པ་རླུང་ལ་ཐིམ་པའི་ཚེ། ལུས་ཀྱི་དྲོད་ཡལ་རྩ་རྣམས་དར་མི་ནུས། སྲིན་བུ་མེ་ཁྱེར་ལྟ་བུའི་སྣང་བ་འཆར། རང་འོད་དམར་པོ་ལམ་ལམ་འཆར་བའི་དུས། བྱེ་བྲག་དངོས་མེད་སྐུ་རུ་རྟོགས་པར་ཤོགབླ་མ་མཁྱེན་ནོ་ཐུགས་རྗེས་བཟུང་དུ་གསོལ། བར་དོའི་འཁྲུལ་སྣང་ཆོད་པར་བྱིན་གྱིས་རློབས། སྟོང་རིག་མ་བུ་འཕྲོད་པར་བྱིན་གྱིས་རློབས། ྋརླུང་གི་ནུས་པ་རྣམ་ཤེས་དག་ལ་ཐིམ་པའི་ཚེ། དབུགས་ཀྱང་ཆད་ནས་མིག་ཀྱང་གྱེན་ལ་བཟློགམར་མེ་རླུང་ཁྱེར་ལྟ་བུའི་སྣང་བ་འཆར། རང་འོད་ལྗང་ཀུ་ལམ་ལམ་འཆར་བའི་ཚེ། དགེ་ལྷ་གར་ཕྱུག་སྐུ་རུ་གྲོལ་བར་ཤོགབླ་མ་མཁྱེན་ནོ་ཐུགས་རྗེས་བཟུང་དུ་གསོལ། བར་དོའི་འཁྲུལ་སྣང་ཆོད་པར་བྱིན་གྱིས་རློབས། སྟོང་རིག་མ་བུ་འཕྲོད་པར་བྱིན་གྱིས་རློབས། ྋརྣམ་པར་ཤེས་པ་ཀུན་གཞིར་ཐིམ་པའི་ཚེ། ཕྱི་ཡི་ཡུལ་འགག་ནང་གི་དབང་པོ་འགགནམ་མཁའ་སྤྲིན་མེད་ལྟ་བུའི་སྣང་བ་འཆར། རང་བཞིན་འོད་གསལ་བར་དོ་འཆར་བའི་ཚེ། ཀུན་སྣང་ཁྱབ་པའི་སྐུ་རུ་རྟོགས་པར་ཤོགབླ་མ་མཁྱེན་ནོ་ཐུགས་རྗེས་བཟུང་དུ་གསོལ། བར་དོའི་འཁྲུལ་སྣང་ཆོད་པར་བྱིན་གྱིས་རློབས། སྟོང་རིག་མ་བུ་འཕྲོད་པར་བྱིན་གྱིས་རློབས། ྋཚོགས་དྲུག་ཡུལ་དྲུག་ཙི་ཏར་ཐིམ་པའི་ཚེ། མུན་འཐིབ་ཁྲག་ཆར་ཁྲག་མཚོ་འཁྱིལ་བའི་དུས། སྒྲ་ཆེན་གྲགས་དང་འོད་ཆེན་ཤར་བའི་ཚེ། རང་སྣང་སྒྱུ་མ་ཡིན་པ་ངོ་ཤེས་ནས། རང་རིག་བོན་ཉིད་དབྱིངས་སུ་སངས་རྒྱས་ཤོགབླ་མ་མཁྱེན་ནོ་ཐུགས་རྗེས་བཟུང་དུ་གསོལ། བར་དོའི་འཁྲུལ་སྣང་ཆོད་པར་བྱིན་གྱིས་རློབས། སྟོང་རིག་མ་བུ་འཕྲོད་པར་བྱིན་གྱིས་རློབས། ྋརྣམ་ཤེས་རྟེན་མེད་ད་བུར་བུད་པའི་ཚེ། ཕ་རོལ་འཇིགས་རུང་གཤེན་རྗེའི་སྣང་བ་འཆར། སྒྲ་འོད་ཟེར་གསུམ་རང་སྣང་འཁྲུལ་པ་རྣམས། རང་བྱུང་རང་རྩལ་ཡིན་པ་ངོ་ཤེས་ནས། བར་དོ་ངེས་པར་གྲོལ་བར་བྱིན་གྱིས་རློབས། བླ་མ་མཁྱེན་ནོ་ཐུགས་རྗེས་བཟུང་དུ་གསོལ། བར་དོའི་འཁྲུལ་སྣང་ཆོད་པར་བྱིན་གྱིས་རློབས། སྟོང་རིག་མ་བུ་འཕྲོད་པར་བྱིན་གྱིས་རློབས། གནས་ངན་སྐྱེ་སྒོ་ཆོད་པར༌བྱིན་གྱིས་རློབས། དུས་གསུམ་མཉམ་ཉིད་རྟོགས་པར༌བྱིན་གྱིས་རློབས། སྐུ་གསུམ་སངས་རྒྱས་ཐོབ་པར༌བྱིན་གྱིས་རློབས། ཡེ་ཤེས་ལྔ་དང་ལྡན་པར༌བྱིན་གྱིས་རློབས། འགྲོ་དོན་དཔག་མེད་ནུས་པར་བྱིན་གྱིས་རློབས། བླ་མ་མཁྱེན་ནོ་ཐུགས་རྗེས་བཟུང་དུ་གསོལ། ྋརྗེ་གུར་ཞོག་པས་མཛད་པའི་བར་དོའི་སྨོན་ལམ་རྫོགས་སྭཱོ། །དགེའོ། །ཞུས་སོ། །





སྨོན་ལམ་རྣམ་གསུམ་དང་པོ་རྣམ་རྒྱལ་ཡིད་བཞིན་ནོར་བུ་ཡི་སྨོན་ལམ་ཞེས་བྱ་བ་བཞུགས།


			༄༅། །གཤེན་རབ་བགེགས་ལས་རྣམ་པར་རྒྱལ། ཁྱུང་གསས་འབྲུག་གསས་སེང་གསས་དང༌། ཁྲོ་བོའི་རྒྱལ་པོ་རྣམ་རྒྱལ་གཙོ། རྒྱུན་དུ་གནས་པའི་ཐུགས་རྗེ་ཡིས། འགྲོ་བའི་དོན་ལ་མངོན་ཞུགས་ཏེ། འཁོར་བ་སྟོང་པར་མ་གྱུར་བར། དཔག་ཏུ་མེད་པའི་ཐུགས་རྗེ་ནི། ནམ་མཁའ་ལྟ་བུ་རྒྱ་ཆེ་བས། ཐུགས་རྗེའི་སྐྱབས་འོག་ཚུད་དུ་གསོལ། ཟད་པ་མེད་པའི་ཐུགས་རྗེ་ནི། ས་གཞི་ལྟ་བུ་ཀུན་འབྱུང་བས། དགོས་འདོད་བསྐང་བར་མཛད་དུ་གསོལ། རྒྱུན་ཆད་མེད་པའི་ཐུགས་རྗེ་ནི། ཆུ་བོ་ལྟ་བུ་རྒྱུན་རིང་བས། ཉོན་མོངས་སེལ་བར་མཛད་དུ་གསོལ། དམིགས་པ་མེད་པའི་ཐུགས་རྗེ་ནི། ཉི་མ་ལྟ་བུ་ཀུན་གསལ་བས། བདེ་བ་བསྐྱེད་པར་མཛད་དུ་གསོལ། །ནོར་བུ་སྨོན་ལམ་ནི། །རྫོགས་པའི་སངས་རྒྱས་འགྲོ་བའི་སྐྱབས་གཅིག་པུ། འདོད་པ་ཇི་བཞིན་འགྱུར་བའི་ཐུགས་རྗེ་དང༌། ཡིད་བཞིན་ནོར་བུ་དམ་པའི་མཐུ་དཔལ་དང༌། ཕྱོགས་བཅུའི་སངས་རྒྱས་རྣམས་ཀྱི་བྱིན་རླབས་ཀྱིས། བདག་གིས་སྨོན་ལམ་བཏབ་པ་ཇི་ལྟར་བར། ཀུན་ནས་ཡོངས་སུ་གྲུབ་པར་མཛད་དུ་གསོལ། འཇིག་རྟེན་དག་ནས་བསམ་པ་རྩེ་གཅིག་ཏུ། གཡུང་དྲུང་བོན་ལ་མོས་གྱུར་ཇི་སྙེད་རྣམས། བསམ་པ་བར་ཆད་མེད་པར་གྲུབ་པར་ཤོགཕྱོགས་བཅུའི་ཞིང་ཁམས་ཇི་སྙེད་རྒྱ་ཆེ་བར། དེ་སྙེད་ཡོངས་སུ་དག་པའི་སངས་རྒྱས་བོན། གཡུང་དྲུང་སེམས་དཔའ་མང་པོས་གང་བར་ཤོགརབ་འབྱམས་གནས་པའི་སྐྱེ་འགྲོ་དུ་མ་རྣམས། རྟག་ཏུ་ཚེ་རིང་ནད་མེད་བདེ་བ་དང༌། བོན་དང་མཐུན་པའི་དོན་ཀུན་འགྲུབ་པར་ཤོགགཡུང་དྲུང་ས་ལ་བདག་ནི་སྤྱོད་བྱེད་ཅིང༌། ཚེ་རབས་རྟག་ཏུ་སྐྱེ་བ་དྲན་པ་དང༌། གཞོན་ནུར་གྱུར་ལ་རབ་ཏུ་བྱུང་བར་ཤོགརྣམ་པར་རྒྱལ་བའི་རྗེས་སུ་སློབ་བྱེད་ཅིང༌། ལེགས་ལམ་བཟང་པོའི་སྤྱོད་པ་ཡོངས་སུ་ལེན། འཆལ་མེད་དག་པའི་ཁྲིམས་ལ་གནས་པར་ཤོགལྷ་ཀླུ་མི་དང་སྐྱེ་འགྲོ་ཐམས་ཅད་ལ། རང་སྒྲ་ཇི་འཚམས་པ་རུ་འཕྲུལ་ངག་སྒྲ། གཡུང་དྲུང་བོན་འདི་ཡོངས་སུ་སྟོན་པར་ཤོགསྡིག་སྒྲིབ་ལས་ཀྱི་རྣམ་སྨིན་ཀུན་བྱང་ནས། གཡུང་དྲུང་སེམས་ལ་ཉམས་པ་མེད་པ་དང༌། བླ་མེད་དོན་ལ་དུས་ཀུན་བརྩོན་པར་ཤོགབདུད་དཔུང་ལས་དང་ཉོན་མོངས་རབ་ཞི་ནས། རྣམ་གྲོལ་ཞི་བའི་མཆོག་ལ་རབ་གནས་ཤིང༌། ཐོགས་མེད་དམ་པའི་དོན་ལ་སྤྱོད་པར་ཤོགཞིང་གི་རྡུལ་སྙེད་སེམས་ཅན་མ་ལུས་པ། བདག་གི་གདུལ་བྱ་རྣམ་དག་ཉིད་གྱུར་ཏེ། ངན་འགྲོ་གནས་ངན་མ་ལུས་རྒྱུན་ཆད་ཤོགའགྲོ་ལ་ཕན་པའི་སེམས་ནི་ཡོངས་འཕེལ་ཞིང༌། བསྐལ་པ་ཀུན་ཏུ་བདུད་ལས་རྣམ་པར་རྒྱལ། རབ་རྒྱལ་བོན་གྱི་འཁོར་ལོ་བསྐོར་བར་ཤོགབདག་དང་མཚུངས་སྤྱོད་གཡུང་དྲུང་སེམས་དཔའ་རྣམས། ཟབ་མོའི་སྤྱོད་དང་མི་འབྲལ་བདག་འཕྲད་ཅིང༌། ནམ་ཡང་ཡིད་སུན་འདོད་སྐྱོ་མེད་པར་ཤོགསངས་རྒྱས་གང་ཞིག་རྣམ་པར་རྒྱལ་བ་ཉིད། མངོན་སུམ་ལྷང་ངེར་ལྟ་ཞིང་དེའི་གསུང་སྤྱོད། རྒྱ་ཆེན་མཆོད་པས་ཚོགས་ཆེན་བསོག་པར་ཤོགབསྐལ་པ་མ་འོངས་གྲངས་འདས་མཐའ་དག་ཏུ། སྐྱོ་བའི་སེམས་མེད་རྣམ་པར་རྒྱལ་བ་བཞིན། མི་ཕམ་མགོན་གྱུར་མཆོག་ཏུ་སྤྱོད་པར་ཤོགསྲིད་པ་ཐམས་ཅད་སྲིད་པས་ཁྱབ་པ་ལྟར། བོན་རྣམས་དེ་བཞིན་རྣམ་པར་རྒྱལ་བས་ཁྱབ། སེམས་ཅན་ཤེས་བྱ་དེ་ཡང་དེ་འདྲར་ཤོགབསོད་ནམས་ཡེ་ཤེས་མི་ཟད་རྒྱ་མཚོ་ལ། ཐབས་དང་ཤེས་རབ་བསྟན་པའི་གྲུ་གཟིངས་ལམ། ཡོན་ཏན་འབྲས་བུ་ཡེ་ཤེས་ནོར་རྙེད་ཤོགསངས་རྒྱས་ཀུན་གྱི་གཙོ་བོ་དམ་པའི་མཆོགརྣམ་པར་རྒྱལ་བའི་སྤྱོད་པ་སྤྱོད་བྱེད་ཅིང༌། ཉེས་པའི་དགྲ་དཔུང་མ་ལུས་འཇོམས་པར་ཤོགཞིང་ཁམས་རྒྱ་མཚོ་མཐའ་ཡས་མ་ལུས་པར། རྣམ་སྤྲུལ་རྒྱ་མཚོ་ཟད་མེད་ཡོངས་འགྱེད་ཅིང༌། འཁོར་བའི་རྒྱ་མཚོ་ཡོངས་སུ་སྐེམ་པར་ཤོགདུས་གསུམ་རྣམ་པར་རྒྱལ་བའི་གཟིངས་ཆེན་པོ། སྙན་པའི་བ་དན་ནམ་མཁའི་མཐའ་མཉམ་ཞིང༌། སྐུ་གསུམ་གཞལ་ཡས་ཁང་ལ་རབ་གནས་ཤོགའཇིག་རྟེན་ཁམས་ཀྱི་སྒྲོན་མེ་སངས་རྒྱས་རྣམས། ཉི་མ་སྤྲིན་བྲལ་ལྷང་ངེར་གསལ་བ་ལྟར། གདུལ་བྱ་ཀུན་ལ་དེ་ཉིད་རབ་འཆར་ཤོགསྟོབས་ཆེན་ཕ་རོལ་གནོན་པའི་ཟིལ་དང་གཟི། བརྗིད་དང་རི་རྒྱལ་ལྷུན་པོའི་བསོད་ནམས་བརྟན། བདུད་དཔུང་ལས་དང་ཉོན་མོངས་ཡོངས་འཇོམས་ཤོགགཡུང་དྲུང་བོན་འདི་རྒྱ་མཚོའི་གཏིང་ཟབ་པས། ངོམས་མེད་བློ་ཡིས་དོན་ལ་མྱོང་བར་སྤྱོད། འཆལ་བ་མེད་པར་བདག་ལ་རྫོགས་པར་ཤོགསངས་རྒྱས་ཀུན་གྱི་ནང་ནས་ཐུ་བོ་པ། བརྗོད་པའི་ཐར་པ་རྣམ་པར་རྒྱལ་བ་ཞེས། མཁའ་མཉམ་དགེ་བ་འདི་དང་མཚུངས་སྤྱོད་ཤོགམི་དགེ་ཉེས་པའི་བག་ཆགས་དང་བཅས་པ། རྣམ་དག་ངང་དུ་རང་གྲོལ་ཞི་བར་གཤེགས། ཡོན་ཏན་ཚད་མེད་རྒྱལ་བའི་རྒྱན་གྱུར་ཅིགམཁའ་ལ་ཟད་པ་མེད་ཅིང་ཐུག་པའང་མེད། དེ་བཞིན་སེམས་ཅན་ཁམས་ཀྱང་མཐའ་མེད་པར། བདག་གི་སྨོན་ལམ་འདི་ཡང་དེ་འདྲར་ཤོགཕྱོགས་བཅུའི་ཞིང་ཁམས་རིན་ཆེན་ནོར་བུས་བཀང༌། སངས་རྒྱས་མཆོད་དང་སེམས་ཅན་རེ་བ་བསྐང༌། བདག་ཉིད་ཡེ་ཤེས་བསྐྱེད་པའི་དཔལ་དུ་ཤོགལུས་ངན་གྲོགས་ངན་གནས་ངན་གཏན་སྤངས་ནས། དེ་གྱུར་བཟང་པོའི་ཡོན་ཏན་མཐའ་ཡས་པ། སྐྱེ་འགྲོ་ཡོངས་ཀྱི་རྒྱུད་ལ་སྐྱེ་བར་ཤོགབདུད་དང་སྲིན་པོ་མུ་སྟེགས་ལ་སོགས་པ། ལྟ་བ་ལོག་པར་ལྟ་བ་ཐམས་ཅད་ཀྱང༌། རྣམ་པར་རྒྱལ་བའི་ངང་དུ་གྲོལ་བར་ཤོགགང་ཞིག་འཆི་བའི་ཚེ་ན་འགྱོད་མེད་པར། བདེ་བ་ཅན་གྱི་ཞིང་ཁམས་རྣམ་དག་ཏུ། རྣམ་པར་རྒྱལ་བའི་སྐུ་རུ་སངས་རྒྱས་ཤོགའཁོར་བའི་རྒྱ་མཚོ་ཆེན་པོ་མ་སྟོངས་པར། རྣམ་རྒྱལ་ཞིང་ཁམས་བཟང་ཞིང་ཉམས་དགའ་བར། མི་ཕམ་རྒྱལ་པོ་ཡོངས་སུ་བཞུགས་པར་ཤོགཐུགས་ཉིད་ཡེ་ཤེས་རྒྱ་ཆེ་ཟད་མེད་པར། དེ་བཞིན་ཐུགས་རྗེའི་རྒྱུན་ཀྱང་དེ་འདྲ་བར། འདྲེན་པའི་སྟོན་པ་རྒྱུན་ཏུ་བྱེད་པར་ཤོགསྟོན་པས་བསྟན་པའི་བོན་རྣམས་ཇི་བཞིན་དུ། གདུལ་བྱའི་བློ་ལ་དེ་ཉིད་རྣམ་པར་ཞེན། རྟག་ཏུ་དབྱེར་མེད་དོན་ལ་རབ་སྤྱོད་ཤོགའགྲོ་བའི་ལུས་ནི་ཅི་ཙམ་གྲངས་མང་ཡང༌། དེ་ཡི་མདུན་དུ་འདུལ་བའི་སངས་རྒྱས་སྐུ། སྤྲུལ་པ་མང་པོ་ཡོངས་སུ་འགྱེད་ནུས་ཤོགདེ་དག་དེ་བཞིན་ཉིད་ཀྱི་མཐུ་དང་དཔལ། སྨོན་ལམ་འདི་ནི་ཡང་དག་མཆོག་ཆེན་པོ། ཇི་ལྟར་བཏབ་བཞིན་འགྲོ་བའི་དཔལ་གྱུར་ཤོགགང་ཞིག་རྣམ་པར་འཚེ་མེད་འཇིགས་བྲལ་རྗེ། དེ་གྱུར་དེ་ནི་རྣམ་པར་རྒྱལ་བ་བཞིན། ནམ་ཞིག་བདག་ནི་འབྲས་བུ་དེ་འཐོབ་ཤོགཅེས་རྒྱལ་བུ་ཀུན་དགའ་འོད་ཀྱིས་རྒྱ་མཚོའི་གླིང་ནས་ཡིད་བཞིན་གྱི་ནོར་བུ་རིན་པོ་ཆེ་བླང་དུས་མཛད་པ་དགེ་ལེགས་འཕེལ། །སྐལ་བཟང་དབུས་ནས་བསྟན་པའི་གཙོ་བོ་ཆེ། མཛད་པའི་ནང་ནས་ཕྲིན་ལས་དམ་པ་ཕུལ། རྗེས་བཞག་མཐའ་རུ་རྒྱས་པའི་བཀྲ་ཤིས་ཤོགབོན་གྱི་སྙིང་པོ་ཉེ་ལམ་གཟུངས་ཀྱི་དོན། བཀའ་ཡི་ཉིང་ཁུ་སངས་རྒྱས་དགོངས་པའི་མཆོགབསྟན་པའི་སྙིང་པོ་དར་རྒྱས་རབ་སྤྱོད་ཤོགལྷ་ཡི་གཙོ་བོ་རྣམ་རྒྱལ་ལྷ་བཅུ་ལ། འཁོར་གྱི་དམ་པ་དཔལ་མགོན་བརྒྱ་རྩ་བརྒྱད། ཡོངས་སུ་རྫོགས་པའི་འཁོར་ལོ་རབ་བསྐོར་ཤོག ། ཅེས་པ་ཡིད་བཞིན་ནོར་བུ་དམ་པའི་སྨོན་ལམ་འདི་ནི། གཤེན་རབ་རྣམ་པར་རྒྱལ་བའི་གཟུངས་ཆེན་ལས་བྱུང་བ་རྫོགས་སོ། །ྋརྣམ་རྒྱལ་གཏོར་མའི་སྨོན་ལམ་ནི། བདག་གཞན་དགེ་བའི་རྩ་བ་འདིས། ལས་དང་བག་ཆགས་ཀུན་བྱང་ནས། རིགས་དྲུག་འཁོར་བའི་རྒྱུན་ཆད་དེ། ཐར་པའི་བདེ་གནས་འཐོབ་པར་ཤོགལས་རྐྱེན་ས་བོན་མ་ཟད་པར། གལ་ཏེ་འཁོར་བར་སྐྱེ་སྲིད་ན། སྐྱེ་གནས་ངན་པའི་སྒོ་ཆོད་ཅིང༌། དལ་འབྱོར་མི་ལུས་འཐོབ་པར་ཤོགཆུང་ནས་དད་པའི་སེམས་བསྐྱེད་ཅིང༌། རྒྱུན་དུ་དགེ་བའི་ལས་ལ་བརྩོན། མཐུན་རྐྱེན་ཕུན་སུམ་ཚོགས་པ་ཡིས། བར་ཆད་རྐྱེན་རྣམས་ཞི་བར་ཤོགབླ་མ་དམ་པ་རྣམས་བསྟེན་ཅིང༌། ཉན་ཐོས་བསམ་པའི་རྒྱུད་སྦྱངས་ནས། སྡེ་སྣོད་རྣམས་ལ་མ་རྨོངས་པར། བླ་མའི་ཐུགས་རྗེས་ཟིན་པར་ཤོགལུང་ངག་ཡིད་གསུམ་བསླབ་བྱ་ལ། དོན་དང་ལྡན་པར་རབ་གནས་ཤིང༌། ཉེས་པའི་དྲི་མས་མ་གོས་པར། རང་རྒྱུད་ཡོངས་སུ་དག་པར་ཤོགཟང་ཟིང་འབྱོར་བ་ཅི་མཆིས་པར། ཆུད་མི་ཟ་བར་ལུས་གསོ་དང༌། ཞིང་དག་བསམ་པ་དག་པ་ཡིས། མི་ཆགས་ཡོངས་སུ་གཏོང་བར་ཤོགའགྲོ་བའི་དོན་ལ་བློ་གཏད་ཅིང༌། དེ་ཉིད་མངོན་དུ་གྱུར་པ་ཡི། འཁོར་བའི་འཇིགས་པ་ཐམས་ཅད་ལ། ཡིད་དམ་ལྷ་ཡིས་སྐྱོབས་པར་ཤོགཚིག་བོར་དོན་ལ་འཇུག་བྱེད་ཅིང༌། རང་སེམས་ལས་སུ་རུང་བ་ཡི། སྐྱེ་མེད་རྟོགས་པའི་ཤེས་རབ་ཀྱིས། རང་རིག་ཡེ་ཤེས་འཆར་བར་ཤོགབྱང་ཆུབ་སེམས་དང་མི་འབྲལ་བར། རང་བས་གཞན་དོན་གཙོར་བྱེད་ཅིང༌། གཡུང་དྲུང་སེམས་དཔའི་སྤྱོད་པ་བཞིན། འགྲོ་བའི་དོན་ལ་བརྩོན་པར་ཤོགའདོད་པས་གདུངས་པའི་སེམས་ཅན་རྣམས། ཅི་འདོད་རེ་བ་བསྐང་དོན་དུ། བདག་གི་ལུས་དང་ལོངས་སྤྱོད་ལ། སྲོག་ལའང་མི་ཆགས་ཕན་ཐོགས་ཤོགསེམས་ཅན་མི་སྲུན་གང་ཞིག་གིས། བདག་ལ་ཇི་སྲིད་གནོད་བྱས་ཀྱང༌། བསམ་ངན་སྦྱོར་བ་མ་ཡིན་པར། སླར་ཡང་དེ་ལ་ཕན་ཐོགས་ཤོགསེམས་ཅན་རྣམས་ཀྱི་དོན་ཆེད་དུ། ཕ་རོལ་ཕྱིན་དང་ཚད་མེད་སོགས། བདེ་བར་གཤེགས་པས་བསྟན་པ་བཞིན། བདག་གིས་རྒྱུན་དུ་སྤྱོད་པར་ཤོགསྡུག་བསྔལ་གྱུར་བའི་སེམས་ཅན་རྣམས། བདེ་བར་འདྲོངས་པའི་ནུས་ལྡན་ཏེ། བདག་གི་མིང་ཙམ་ཐོས་ནས་ཀྱང༌། མོས་ཤིང་ཡོངས་སུ་འདུན་པར་ཤོགའཁོར་བ་ཇི་སྲིད་གནས་ཀྱི་བར། དེ་སྲིད་སྙིང་རྗེའི་རྒྱུན་བསྲིང་ནས། བྱམས་པའི་ཕན་གདགས་རིམ་པ་ཡིས། སྐྱོ་ངལ་མེད་པར་དོན་བྱེད་ཤོགནམ་མཁས་ཁྱབ་པའི་སེམས་ཅན་རྣམས། བདག་གི་གདུལ་བྱར་ཀུན་གྱུར་ཏེ། འཁོར་བའི་ཆུ་བོ་ལས་བསྒྲལ་ནས། མྱང་འདས་ས་ལ་འཁོད་པར་ཤོགརིགས་དྲུག་སེམས་ཅན་ཐམས་ཅད་ཀྱང༌། རང་རང་སྡུག་བསྔལ་ཀུན་ཞི་ནས། བདེ་བ་ཕུན་སུམ་ཚོགས་ལྡན་ཏེ། དེ་དག་རྒྱུན་མི་འཆད་པར་ཤོགསྡུག་བསྔལ་སྡུག་བསྔལ་ལས་གྱུར་པའི། ངན་སོང་གསུམ་པོའི་ལས་ཟད་ནས། གང་ཞིང་གང་གི་བདེ་བ་ཡིས། ཐར་པའི་ཁ་ལོ་བསྒྱུར་བར་ཤོགསེམས་ཅན་རྣམས་ཀྱི་སྐལ་པ་བཞིན། དེ་དག་འདྲེན་ཞིང་སྤྲུལ་པ་ཡིས། གང་ལ་ཅི་འདུལ་སྒྲ་ཐོས་ཤིང༌། སྤྱོད་ཅིང་རྟོགས་པའི་སྐལ་ལྡན་ཤོགབདག་ནི་རང་གཞན་དོན་གྲུབ་ཅིང༌། སྒྲིབ་གཉིས་བྱང་ཞིང་ཚོགས་གཉིས་རྫོགས། ཡེ་ཤེས་ལྔ་དང་ལྡན་པ་ཡི། འབྲས་བུ་སྐུ་གསུམ་འཐོབ་པར་ཤོགའབྲས་བུ་སྐུ་གསུམ་ཐོབ་ནས་ཀྱང༌། ཐབས་མཁས་བདེར་གཤེགས་སྤྲུལ་པ་ཡིས། འགྲོ་དྲུག་བདེ་བར་འདྲེན་པ་ལ། ཐུགས་རྗེ་བྱིན་རླབས་རྒྱུན་མི་འཆད་པར་ཤོགཞེས་རྣམ་རྒྱལ་ཆུ་གཏོར་སྨོན་ལམ་གཉེན་འཐིང་གི་གཏེར་མའོ། །ྋས་བཅུའི་སྨོན་ལམ་ནི། སྟོན་པ་ཀུན་ཏུ་བཟང་པོ་འདས་པ་མི་མངའ་བར། ཐུགས་རྗེ་ཀུན་གྱི་མགོན་ལ་ཕྱག་འཚལ་ལོ། དུས་འདི་བཟུང་ནས་ཉོན་མོངས་སེམས་ཅན་རྣམས། ས་གནས་ཁྱད་པར་ཅན་དུ་བགྲོད་བྱའི་ཕྱིར། སེམས་བསྐྱེད་རྣམ་དག་སྨོན་ལམ་འདི་གདབ་པའི། འཕྲུལ་བོན་གསང་བ་ངང་རིང་ཐུགས་རྗེ་ཡིས། འཁོར་བའི་གནས་ངན་ཀུན་སྤངས་ནས། དག་པའི་ས་ལམ་བགྲོད་པའི་ཕྱིར། ས་དང་པོ་རབ་ཏུ་དགའ་བའི་ས། རབ་ཏུ་དགའ་བའི་ས་ལ་ནི། སེར་སྣའི་སྒྲིབ་པ་དག་བྱང་ནས། སྦྱིན་པའི་ཚོགས་ཆེན་རབ་རྫོགས་ཏེ། སྦྱིན་པ་བྱམས་མའི་ཞལ་མཐོང་ཤོགགཉིས་པ་དྲི་མེད་ཤེལ་གྱི་ས། དྲི་མེད་ཤེལ་གྱི་ས་ལ་ནི། འཆལ་བའི་སྒྲིབ་པ་དག་བྱང་ནས། ཚུལ་ཁྲིམས་ཚོགས་ཆེན་རབ་རྫོགས་ཏེ། ཚུལ་ཁྲིམས་བྱམས་མའི་ཞལ་མཐོང་ཤོགགསུམ་པ་འོད་ཟེར་འཕྲོ་བའི་ས། འོད་ཟེར་འཕྲོ་བའི་ས་ལ་ནི། བྱུང་ཚོར་སྒྲིབ་པ་དག་བྱང་ནས། བཟོད་པའི་ཚོགས་ཆེན་རབ་རྫོགས་ཏེ། བཟོད་པ་བྱམས་མའི་ཞལ་མཐོང་ཤོགབཞི་པ་ཕྱག་རྒྱ་བསྒྱུར་པའི་ས། ཕྱག་རྒྱ་བསྒྱུར་བའི་ས་ལ་ནི། ལེ་ལོའི་སྒྲིབ་པ་དག་བྱང་ནས། བརྩོན་འགྲུས་ཚོགས་ཆེན་རབ་རྫོགས་ཏེ། བརྩོན་འགྲུས་བྱམས་མའི་ཞལ་མཐོང་ཤོགལྔ་པ་བོན་ཉིད་སྤྲིན་ཚོགས་ས། བོན་ཉིད་སྤྲིན་ཚོགས་ས་ལ་ནི། གཡོ་རྩོལ་སྒྲིབ་པ་དག་བྱང་ནས། བསམ་གཏན་ཚོགས་ཆེན་རབ་རྫོགས་ཏེ། བསམ་གཏན་བྱམས་མའི་ཞལ་མཐོང་ཤོགདྲུག་པ་བདེ་ལྡན་རྟོགས་པའི་ས། བདེ་ལྡན་རྟོགས་པའི་ས་ལ་ནི། མ་ནུས་སྦུང་ཆུང་སྒྲིབ་པ་དག་བྱང་ནས། སྟོབས་ཀྱི་ཚོགས་ཆེན་རབ་རྫོགས་ཏེ། སྟོབས་ཀྱི་བྱམས་མའི་ཞལ་མཐོང་ཤོགབདུན་པ་ཡིད་བཞིན་གྲུབ་པའི་ས། ཡིད་བཞིན་གྲུབ་པའི་ས་ལ་ནི། གདུག་སེམས་སྒྲིབ་པ་དག་བྱང་ནས། སྙིང་རྗེ་ཚོགས་ཆེན་རབ་རྫོགས་ཏེ། སྙིང་རྗེ་བྱམས་མའི་ཞལ་མཐོང་ཤོགབརྒྱད་པ་མ་ཆགས་དག་པའི་ས། མ་ཆགས་དག་པའི་ས་ལ་ནི། རེ་དྭོགས་སྒྲིབ་པ་དག་བྱང་ནས། སྨོན་ལམ་ཚོགས་ཆེན་རབ་རྫོགས་ཏེ། སྨོན་ལམ་བྱམས་མའི་ཞལ་མཐོང་ཤོགདགུ་པ་ཡི་གེ་འཁོར་ལོའི་ས། ཡི་གེ་འཁོར་ལོའི་ས་ལ་ནི། ཕྱིན་ཅི་ལོག་གི་སྒྲིབ་པ་དག་བྱང་ནས། ཐབས་ཀྱི་ཚོགས་ཆེན་རབ་རྫོགས་ཏེ། ཐབས་ཀྱི་བྱམས་མའི་ཞལ་མཐོང་ཤོགབཅུ་པ་མི་འགྱུར་གཡུང་དྲུང་ས། མི་འགྱུར་གཡུང་དྲུང་ས་ལ་ནི། འཁྲུལ་རྨོངས་སྒྲིབ་པ་དག་བྱང་ནས། ཤེས་རབ་ཚོགས་ཆེན་རབ་རྫོགས་ཏེ། ཤེས་རབ་བྱམས་མའི་ཞལ་མཐོང་ཤོགས་ཏྲིག་ཨེར་སངས་ཞལ་མཐོང་ཤོགས་ཏྲིག་ཨེར་སངས་ཞལ་མཐོང་ནས། བདག་དོན་ལྷུན་གྱིས་འགྲུབ་པར་ཤོགབདག་དོན་ལྷུན་གྱིས་གྲུབ་ནས་ཀྱང༌། གཞན་དོན་མཐའ་རུ་ཕྱིན་པར་ཤོགགཞན་དོན་མཐའ་རུ་ཕྱིན་ནས་ཀྱང༌། སེམས་ཅན་དོན་ཀུན་སྨིན་པར་ཤོགསེམས་ཅན་དོན་ཀུན་སྨིན་ནས་ཀྱང༌། ཀུན་ཏུ་འོད་ཀྱི་ས་ནོན་ཤོགཀུན་ཏུ་འོད་ཀྱི་ས་ནོན་ནས། བདེ་ཆེན་བོན་སྐུའི་ས་ལ་ཡང༌། ཅིར་ཡང་བརྗོད་དུ་མེད་པ་ལ། མི་གཡོ་མཉམ་གསལ་སྐུ་གསུམ་རྫོགས་པར་ཤོགམི་གཡོ་མཉམ་གསལ་སྐུ་གསུམ་རྫོགས་ནས་ཀྱང༌། པདྨོ་དག་ལས་རྫུས་ཏེ་སྐྱེ་བར་ཤོགཔདྨོ་དག་ལ་རྫུས་ཏེ་སྐྱེས་ནས་ཀྱང༌། སེམས་ཅན་དོན་ཀུན་མཐའ་རུ་ཕྱིན་པར་ཤོགཅེས་ས་བཅུ་ལམ་བསྒྲོད་ཀྱི་སྨོན་ལམ་འདི་ནི་ཁྲི་རྗེ་མདོ་མང་ལས་བྱུང་བ་རྫོགས་སོ། །ྋརྒྱ་ཀོང་ཙེ་འཕྲུལ་རྒྱལ་གྱིས་ལྷ་སྲིན་ཕམ་རྒྱལ་རྩོད་དུས་གསུངས་པ་ནི། ཞི་བར་གྱུར་ཅིག་བདུད་ཀྱི་སྡེ། སྟོངས་པར་གྱུར་ཅིག་ངན་སོང་གསུམ། དར་ཞིང་རྒྱས་གྱུར་གཡུང་དྲུང་བོན། དེ་བཞིན་ཡོངས་ཁྱབ་སེམས་ཅན་རྣམས། བྱང་བར་གྱུར་ཅིག་སྡིག་དང་སྒྲིབ། འཕེལ་བར་གྱུར་ཅིག་དགེ་བའི་ཚོགས། བཀྲ་ཤིས་ཐོབ་ཅིག་ཡོན་གྱི་བདགཐོས་པར་གྱུར་ཅིག་སྟོན་པའི་བཀའ། བཙན་པར་གྱུར་ཅིག་སྨོན་ལམ་མཐའ། ཕྱོགས་བཅུའི་དུས་གསུམ་བདེ་བར་གཤེགས། བདག་དང་མཐའ་ཡས་སེམས་ཅན་རྣམས། གཉིས་མེད་ངང་ལ་མཉམ་གྱུར་ཅིགསྟོན་པའི་ཐུགས་རྗེས་ཆེ་བར་ཤོགལྷ་ཡི་སྨོན་ལམ་བཙན་པར་ཤོགབོན་གྱི་བསྟན་པ་དར་བར་ཤོགསེམས་ཅན་བདེ་སྐྱིད་འཛོམས་པར་ཤོགམི་དགེའི་སྡིག་ཚོགས་ནུབ་པར་ཤོགསྲིན་གྱི་དམོད་པ་རྒུད་པར་ཤོགའཁོར་བ་སེམས་ཅན་ཐམས་ཅད་ཀྱང༌། སྡུང་བསྔལ་མྱ་ངན་རྒྱུན་ཆད་ནས། བཀྲ་ཤིས་དམ་པ་ཐོབ་པར་ཤོགཅེས་མདོ་གཟེར་མིག་ལས་བྱུང་བའོ། །བདེར་གཤེག་སྤྱན་དྲངས་ཕྱག་འཚལ་མཆོད་འབུལ་དང༌། བཤགས་དང་བསྡོམ་དང་གསོལ་བ་བཏབ་པ་དང༌། སྨོན་ལམ་བཏབ་པའིདགེ་བ་ཅི་བསགས་པ། འགྲོ་བ་རྣམས་དང་ཐུན་མོང་སྤྱིར་བྱས་ཏེ། ཀུན་ཀྱང་བླ་མེད་འབྲས་བུ་འཐོབ་བྱའི་ཕྱིར། བདག་གཞན་དོན་དུ་བྱང་ཆུབ་ས་ལ་བསྔོ། སྔ་རབས་འདས་པའི་གཤེན་རབ་ཐམས་ཅད་ཀྱིས། དམིགས་པ་མེད་པར་བསྔོས་པ་ཇི་བཞིན་དུ། བདག་གཞན་དགེ་རྩ་བསོད་ནམས་ཅི་བསགས་པ། བདག་ཀྱང་དེ་བཞིན་དམིགས་པ་མེད་པ་བསྔོ་བར་བགྱིའོ། །ཞེས་པ་འདི་ཡང་ཁྲི་རྗེ་མདོ་མང་གི་མདོ་ཡན་ལག་བརྒྱད་པ་ལས་བྱུང་བའོ། །རྗེ་རྒྱལ་བ་འདུས་པའི་ངོ་བོ་ཉིད། བླ་མ་རྣམས་ཀྱིས་བྱིན་རླབས་ཀྱིས། འཇིག་རྟེན་གྱི་སྣང་བ་ལ་མི་ཆགས་པར། ཆགས་མེད་ཀྱི་རང་གྲོལ་སྤྱོད་པར་ཤོགསྒྱུ་ལུས་ལ་ཞེན་པ་མི་ཆགས་པར། སྒྱུ་མ་ཡི་མཚན་ཉིད་འཛིན་པར་ཤོགའདོད་ཡོན་ལ་ཞེན་པ་མི་ཆགས་པར། ཆོག་ཤེས་ཀྱི་གཏེར་ལ་སྤྱོད་པར་ཤོགབར་ཆད་ཀྱི་རྐྱེན་ཁར་མི་འཆོར་བར། རང་སེམས་ལ་ངེས་ཤེས་འཁྲུངས་པར་ཤོགཐ་སྙད་ཀྱི་ཚིག་ཕྱིར་མི་འབྲང་བར། དོན་ཟབ་ཀྱི་རོ་མཆོག་མྱོང་བར་ཤོགཀུན་རྫོབ་ཀྱི་སྣང་བ་མི་འགགས་པར། དོན་དམ་དུ་ཞེན་ཡུལ་གྲོལ་བར་ཤོགཐབས་ཀྱི་ལམ་མཆོག་རྙེད་པ་དང༌། ཤེས་རབ་ཀྱི་ས་གནས་བགྲོད་པར་ཤོགསྟོང་གསལ་དུ་སྣང་བ་ལྷན་ཅིག་ཏུ། སྣང་སྟོང་དུ་རང་ངོ་འཕྲོད་པར་ཤོགརྣམ་སྨིན་གྱི་ལུས་རྒྱ་ཞིག་པའི་དུས། འོད་གསལ་དུ་མ་བུ་འཕྲད་པར་ཤོགམཁྱེན་པའི་ཉི་མ་ཤར་བ་དང༌། བརྩེ་བས་འགྲོ་ལ་ཕན་པར་ཤོགསྒོ་གསུམ་གྱི་རྣམ་སྨིན་ཀུན་བྱང་ནས། སྐུ་གསུམ་གྱི་འབྲས་བུ་སྨིན་པར་ཤོགབསམ་སྦྱོར་དག་པའི་སྨོན་ལམ་འདི། སྨོན་པ་བཞིན་དུ་འགྲུབ་པར་ཤོགཅེས་པ་འདི་ནི་བོན་གྲོང་སློབ་དཔོན་བསྟན་པ་འོད་ཟེར་གངས་ཏི་སེའི་རྫུ་འཕྲུལ་ཕུག་ཏུ་བཞུགས་སྐབས་ཇག་པ་མི་གསུམ་གྱིས་རྐྱེན་བྱས་ནས་སྦྱར་བའོ། །སྨོན་ལམ་འདི་བཏབ་དགེ་བའི་མཐུ་དཔལ་གྱིས། ནད་མུག་མཚོན་གྱི་བསྐལ་པ་ཞི་བ་དང༌། དཔལ་འབྱོར་བསོད་ནམས་ཕུན་སུམ་ཚོགས་པ་ཡིས། སངས་རྒྱས་བསྟན་པ་དར་ཞིང་རྒྱས་པར་ཤོགསངས་རྒྱས་བསྟན་པ་རབ་དར་ནས། སེམས་ཅན་དཔལ་འབྱོར་ཕུན་སུམ་ཚོགས། ཡིད་བཞིན་ནོར་བུའི་རྒྱ་མཚོ་ལྟར། དུས་རྣམ་རྟག་ཏུ་བཀྲ་ཤིས་ཤོགཅེས་གདབ་པོ། །གཤེན་རབ་རྣམ་པར་རྒྱལ་བ་ཡིད་བཞིན་ནོར་བུ་རིན་པོ་ཆེའི་སྐུ་ལ་ཕྱག་འཚལ་ལོ། །བསྭོ་མུ་ཡེ་སྤྲོས་ཁྱུང་ཡེ་ལམ་ཀྲི་ཁྲི་ཏར་དར་གསལ་འབར་འོད་དཔག་རམ་སྭཧཱ། བསྭོ་དམུ་ར་ཏ་ཧན་ཝེར་ནི་བྲུཾ་ཧྲུན། མུ་ཏྲེ་མུ་ཏྲེ་མུ་ར་མུ་ཏྲེ། མུ་ཡེ་མུ་ཡེ་ཧ་ར་མུ་ཡེ། མུ་སྤྲོས་མུ་སྤྲོས་ཝེར་རོ་མུ་སྤྲོས། མུ་ནི་གྱེར་ཏོ་ཡེ་ཁྱབ་ཁར་རོ། སྤྲོས་བདལ་ཧྲི་ཧྲོ། ཝེར་ནི་ཝེར་རོ། ཤུད་ལ་ཝེར་རོ། ན་ཧུ་ཏ་ཀ། ཤུད་དྷོ་ཤུད་དྷོ་དུ་ཤུད་དྷོ་ཡ། ས་ལེ་ས་ལེ་ཏྲི་ས་ལེ་ཡ། སང་ངེ་སང་ངེ་སུ་སང་ངེ་ཡ། དམུ་ར་ཏ་ཧན་ཁྲི་ཙེ་དྲུང་མུ། ཧ་ཧ་བྲུཾ་བྲུཾ། ཧོ་ཧོ་ལམ་ལམ། ཧཱུྃ་ཧཱུྃཕཌཿཕཌཿ། སྒོ་གསུམ་དག་པའི་དགེ་བ་གང་བགྱིས་པ། ཁམས་གསུམ་སེམས་ཅན་རྣམས་ཀྱི་དོན་དུ་བསྔོ། དུས་གསུམ་བསགས་པའི་ལས་སྒྲིབ་ཀུན་བྱང་ནས། སྐུ་གསུམ་རྫོགས་པའི་སངས་རྒྱས་མྱུར་ཐོབ་ཤོག





དུག་ལྔ་བཤགས་པ།


			༄༅། །ན་མོ་སྐུ་གསུམ་སངས་རྒྱས་ཁྱེད་ཀྱི་སྤྱན་མངའ་རུ། དུག་གསུམ་བག་ལ་ཉལ་བ་མཐོལ་ལོ་བཤགས། རིགས་ལྔ་བདེར་གཤེགས་ཁྱེད་ཀྱི་སྤྱན་སྔ་རུ། དུག་ལྔ་རང་ཁར་སྤྱད་པ་མཐོལ་ལོ་བཤགས། གཤེན་རབ་ཁྲི་གཙུག་རྒྱལ་བའི་སྤྱན་སྔ་རུ། འདུལ་བ་ལུང་བཞིན་མ་བསྲུང་མཐོལ་ལོ་བཤགས། མཁན་སློབ་དམ་པ་ཁྱེད་ཀྱི་སྤྱན་སྔ་རུ། ཕྲ་རགས་ཕམ་པ་བྱུང་བ་མཐོལ་ལོ་བཤགས། དུས་གསུམ་བདེར་གཤེགས་ཁྱེད་ཀྱི་སྤྱན་སྔ་རུ། བཀའ་ནི་གཞུང་བཞིན་མ་སྒྲུབ་མཐོལ་ལོ་བཤགས། བླ་མ་རྗེ་བཙུན་ཁྱེད་ཀྱི་སྤྱན་སྔ་རུ། མོས་གུས་ཞབས་ཏོག་ཆུང་བ་མཐོལ་ལོ་བཤགས། ཡི་དམ་ལྷ་ཚོགས་ཁྱེད་ཀྱི་སྤྱན་སྔ་རུ། བོན་ལ་སྤང་བླང་བྱས་པ་མཐོལ་ལོ་བཤགས། མ་སྲིང་མཁའ་འགྲོ་ཁྱེད་ཀྱི་སྤྱན་སྔ་རུ། དམ་ཚིག་ཚུལ་བཞིན་མ་བསྲུང་མཐོལ་ལོ་བཤགས། བོན་སྐྱོང་སྲུང་མ་ཁྱེད་ཀྱི་སྤྱན་སྔ་རུ། མཆོད་པ་ལོ་ཟླར་འདས་པ་མཐོལ་ལོ་བཤགས། མཆེད་དང་ལྕམ་དྲལ་ཁྱེད་ཀྱི་སྤྱན་སྔ་རུ། བཀུར་སྟི་དག་སྣང་ཆུང་བ་མཐོལ་ལོ་བཤགས། དྲིན་ཅན་ཕ་མ་ཁྱེད་ཀྱི་སྤྱན་སྔ་རུ། དྲིན་ལན་ལན་གྱིས་མ་གཟོ་མཐོལ་ལོ་བཤགས། འགྲོ་དྲུག་སེམས་ཅན་ཁྱེད་ཀྱི་སྤྱན་སྔ་རུ། སྙིང་རྗེ་བྱམས་སེམས་ཆུང་བ་མཐོལ་ལོ་བཤགས། མདོར་ན་ཚེ་རབས་འཁོར་བ་ཐོག་མ་མེད་པ་ནས། ཐ་མ་ད་ལྟའི་ལུས་འདི་བླངས་པ་ཡན་ཆད་དུ། རྒྱུ་དུག་གསུམ་དུག་ལྔའི་དབང་གིས། ཡོན་ཏན་ཅན་གྱི་གོང་ན་བསྡད་པ། དད་པ་ཅན་གྱི་ཟས་ཟོས་པ། མོས་གུས་ཅན་གྱི་ཕྱག་སྣ་བླང་བ། མི་ཞུ་བ་ཡི་འབུལ་ཚོགས་བསྡུས་པ། རྒྱུ་མ་རིག་མ་རྟོགས་ལོག་རྟོག་འཁྲུལ་པ་གཞན་དབང་གི་སྒོ་ནས། སྡིག་པ་མི་དགེ་བའི་ལས་ཅི་བགྱིས་པ། དེ་དག་ཐམས་ཅད་མཐོལ་ལོ་བཤགས་སོ། ཐུགས་རྗེ་ཆེན་པོས་བྱང་ཞིང་དག་པར་མཛད་དུ་གསོལ། སྔོན་གྱི་ལས་དབང་དུ་མ་གྱུར་ཅིགའཕྲལ་གྱི་རྐྱེན་དབང་དུ་མ་གྱུར་ཅིགཡུན་གྱི་སྒྲིབ་པ་རུ་མ་གྱུར་ཅིགཕྱི་མའི་ལན་ཆགས་སུ་མ་གྱུར་ཅིགབར་དོའི་འཁྲུལ་རྐྱེན་དུ་མ་གྱུར་ཅིགཐར་ལམ་གྱི་གེགས་ཤིང་དུ་མ་གྱུར་ཅིགམཉམ་སྙོམས་ཡེ་ཤེས་དྲི་མེད་མཆོག་གིས་དངོས་གྲུབ་མ་ལུས་ཐོབ་པར་མཛད་དུ་གསོལ། ཞེས་པ་འདི་ཡང་ཡར་མེ་བ་ཤེས་རབ་འོད་ཟེར་ལ་འགྲོ་བ་བཟང་མོས་རྐྱེན་བྱས་ནས་ལ་ཕྱིའི་ཆུ་བར་དུ་སྦྱར་བ་རྫོགས་སོ། །མ་ནམ་མཁའ་དང་མཉམ་པའི་སེམས་ཅན་ཐམས་ཅད་ལ། བསྔོ་བ་སྨོན་ལམ་གྱི་འོད་ཟེར་འཕྲོ་བར་ཤོགབདག་དང་དུས་གསུམ་དུ་གྱུར་པའི། སེམས་བསྐྱེད་པའི་མཁན་པོ་དང་སློབ་དཔོན། ལུས་བསྐྱེད་པའི་དྲིན་ཅན་ཕ་མ། དམ་ཚིག་གཅིག་པའི་མཆེད་གྲོགས། དུས་ཚོད་འཛིན་པའི་ཉི་ཟླ། ཤ་ཁྲག་ཟོས་པའི་སེམས་ཅན། འོ་ཞོ་འཐུང་བའི་བཞོ་ལུག ། བཀལ་ཁུར་བྱས་པའི་ཁལ་རྟ། ཞོར་ལ་ཤི་བའི་ཤིག་དང་འབུ་སྦྲང༌། ལས་ཀྱིས་འབྲེལ་བའི་ཡོན་བདག་ཕོ་མོ་རྣམས་ཀྱ་གཙོར་བྱས། ཤི་གསོན་ཁ་ལག་གི་འབྲེལ་ཚད། ནམ་མཁའ་དང་མཉམ་པའི་སེམས་ཅན་ཐམས་ཅད། བདག་དོན་དུ་བོན་སྐུ་འཐོབ་པར་གྱུར་ཅིགགཞན་དོན་དུ་རྫོགས་སྐུ་འཐོབ་པར་གྱུར་ཅིགའགྲོ་དོན་དུ་སྤྲུལ་སྐུ་འཐོབ་པར་གྱུར་ཅིགསྐུ་གསུམ་དབྱེར་མེད་སངས་རྒྱས་ཀྱི་ས་ལ་མཉམ་ཞིང་གནས་པར་གྱུར་ཅིགདགེ་བ་དར་རྒྱས་འཕེལ་བར་ཤོགདགེ་བ་དར་རྒྱས་འཕེལ་ནས་ཀྱང༌། འཁོར་བ་ངན་སོང་དོང་སྤྲུགས་ནས། འཁོར་བ་དོང་སྤྲུགས་ཡེ་སངས་རྒྱས་པར་ཤོགཅེས་པ་འདི་ནི་འཁོར་བ་དོང་སྤྲུགས་སྐྱེ་སྒོ་གཅོད་པ་ནས་བྱུང་བ་རྫོགས་སོ། །བདག་གིས་དགེ་བ་འདི་དང་དུས་གསུམ་དགེ་བ་ཅི་བགྱིས་པ། དེ་དག་འགྲོ་བ་ཀུན་དང་ཐུན་མོང་བྱེད་བྱས་ཏེ། འཁོར་བ་བདེ་ཕྱིར་མི་དམིགས་པ། བྱང་ཆུབ་ཆེན་པོར་ཡོངས་སུ་བསྔོ་བར་བགྱིའོ། ཞེས་པ་འདི་ནི་ཡན་ལག་བདུན་པ་ལས་བྱུང་བ་རྫོགས་སོ། །ན་མོ་གང་ཞིག་འགྲོ་ཀུན་གསོ་བ་ཡི། བདག་ལ་ཕུལ་བའི་བསྙེན་བསྐུར་ཚོགས། ཟས་ཀྱི་བྱ་བ་དེ་དག་གིས། རྒྱལ་བ་མཉེས་ཤིང་དམ་ཅན་བསྐང༌། ལྷ་སྲིན་ཞི་ཞིང་འགྲོ་དྲུག་ཚིམས། དགེ་བ་སྟོབས་ཆེན་འདི་ཡི་མཐུས། སྒྲིབ་གཉིས་བྱང་ཞིང་ཚོགས་གཉིས་རྫོགས། བསམ་པ་བོན་བཞིན་འགྲུབ་པ་དང་། སྐད་ཅིག་སངས་རྒྱས་ཐོབ་པར་ཤོགཅེས་པ་འདི་ནི་མདོ་དྲི་མེད་གཟི་བརྗིད་ལས་བྱུང་བ་སྟོན་པ་ལ་སྤྲེའུས་ཤིང་ཐོག་གི་འཚོ་བ་འདྲེན་པའི་སྐབས་སུ་གསུངས་པའི་སྨོན་ལམ་རྫོགས་སོ། །བདག་གཞན་དགེ་བའི་རྩ་བ་འདིས། འགྲོ་བའི་སྒྲིབ་གཉིས་བྱང་ནས་ཀྱང༌། ལམ་གྱི་ཡོན་ཏན་ཚོགས་རྫོགས་ནས། ཡབ་སྲས་གསུམ་གྱི་གོ་འཕང་མྱུར་ཐོབ་ཤོགཅེས་ཡབ་སྲས་བཅུད་དྲིལ་ལས་བྱུང་བའོ། །བདག་གི་དགེ་བ་གང་བགྱིས་པ། བྱང་ཆུབ་སེམས་སྐྱེད་མང་པོར་སྤྲུལ། གཡུང་དྲུང་འབྲས་བུ་ཐོབ་ཕྱིར་བསྔོ། ཀུན་ཀྱང་རིག་འཛིན་ས་ལ་གནས་པར་ཤོགཅེས་པ་འདི་ནི་ཚེ་དབང་གསང་བསྒྲུབ་ལས་བྱུང་བ་རྫོགས་སོ། །འགྲོ་ཀུན་འཁོར་བའི་མཚོ་ལས་བསྒྲལ་བའི་ཕྱིར། བདག་ནི་སྐྱེ་ཞིང་སྐྱེ་བ་ཐམས་ཅད་དུ། མཐར་ཐུག་རྫོགས་པའི་སངས་རྒྱས་མ་ཐོབ་པར། ཉོན་མོངས་འཁོར་བའི་བོན་ལ་མི་གནས་ཤིང༌། ཡང་དག་རྫོགས་པའི་སངས་རྒྱས་འཐོབ་པར་ཤོགདེ་མ་ཐོབ་ཀྱི་བར་དུའང་བདག་ཉིད་ནི། སྦྱིན་པ་ཚུལ་ཁྲིམས་བཟོད་པ་བརྩོན་འགྲུས་དང༌། བསམ་གཏན་སྟོབས་མཆོག་སྙིང་རྗེ་སྨོན་ལམ་དང༌། ཐབས་དང་ཤེས་རབ་བླ་མེད་ཕྱིན་བཅུ་ཡི། བདག་དོན་ལྷུན་གྲུབ་གཞན་དོན་མཐར་ཕྱིན་ནས། ལས་འབྲེལ་རྣམས་དང་མཐའ་ཡས་འགྲོ་བ་ཀུན། སྐུ་གསུམ་སངས་རྒྱས་ཀྱི་ས་ལ་འཁོད་པར་ཤོགཅེས་པ་འདི་ནི་དམུ་གཤེན་ཉི་མ་རྒྱལ་མཚན་ཉིད་དགུང་ལོ་གསུམ་པའི་ཐོག་ཏུ་གསུངས་པ་རྫོགས་སོ། །

			དགེ་བ་བསོད་ནམས་འདི་ཡི་མཐུ་དཔལ་དང༌། སངས་རྒྱས་སེམས་དཔའ་རྣམས་ཀྱི་བྱིན་རླབས་དང༌། འཕྲུལ་ངག་བདེན་པ་བཀའ་ཡི་ནུས་མཐུ་ཡིས། བདག་གིས་བསྔོས་ཤིང་སྨོན་ལམ་བཏབ་པ་ལྟར། དོན་དེ་ཁོ་ནར་ཅི་བཞིན་འགྲུབ་པར་ཤོག

			འདི་ནས་མི་རྟག་འཆི་འཕོས་གྱུར་ཙམ་ན། གནས་ངན་མཐའ་འཁོབ་གནས་སུ་མི་སྐྱེ་ཞིང༌། འོལ་མོ་ལུང་རིང་གནས་སུ་སྐྱེ་བར་ཤོགལུས་ངན་འཁོར་བའི་ལུས་སུ་མི་སྐྱེ་ཞིང༌། འགྲོ་བ་འདྲེན་པའི་སྟོན་པར་སྐྱེ་བར་ཤོགཅེས་འདི་ཡང་སྐྱེ་སྒོ་གཅོད་པ་ནས་བྱུང་བ་བཅས་སྨོན་ལམ་འདུས་པ་རྣམས་རྫོགས་སོ། །

			བདག་ནི་སྐྱེ་ལུས་བླངས་ནས་ཀྱང༌། ནམ་ཞིག་འབྱུང་གཞི་འཇིག་པའི་དུས། ན་ཚ་སྡུག་བསྔལ་མེད་ན་ཡང༌། ཁྱུང་ཕྲུག་ཚང་ནས་འཕུར་བ་ལྟར། ཐོགས་མེད་རང་དབང་ཐོབ་པར་ཤོགའདི་ནས་མི་རྟག་འཆི་འཕོས་སྐྱེས་ཙ་ནས། གནས་ངན་མཐའ་འཁོབ་གནས་སུ་མི་སྐྱེ་ཞིང༌། འོལ་མོ་ལུང་རིང་གནས་སུ་སྐྱེ་བར་ཤོགལུས་ངན་འཁོར་བའི་ལུས་སུ་མི་སྐྱེ་ཞིང༌། འགྲོ་བ་འདྲེན་པའི་སྟོན་པར་སྐྱེ་བར་ཤོགསྨོན་ལམ་མཐའ་རུ་ཕྱིན་པའི་ཞིང་ཁམས་ནས། གཡུང་དྲུང་བོན་གྱི་འཁོར་ལོ་བསྐོར་ནས་ཀྱང༌། འགྲོ་བ་འདྲེན་པའི་སྟོན་པར་སྐྱེ་བར་ཤོགའགྲོ་བ་འདྲེན་པའི་སྟོན་པ་སྐྱེས་ནས་ཀྱང༌། འགྲོ་བ་འདྲེན་པའི་སྟོན་པ་ནུས་པར་ཤོགགཞི་ཚོགས་རྫོགས། ལམ་སྒྲིབ་པ་སྦྱང༌། འབྲས་བུ་མངོན་སངས་རྒྱས། ན་མོ་དཔོན་གསས་རིག་འཛིན་ཐུགས་རྗེ་ཡི། བདག་སོགས་འགྲོ་རྣམས་སྒྲིབ་སྦྱང་ཚོགས་རྫོགས་ནས། སྐུ་གསུམ་ལྷུན་གྲུབ་བདེ་བ་ཆེན་པོ་ཐོབ་པར་ཤོག །





སྨོན་ལམ་ལན་ལག་བརྒྱད་པ་ཐར་པའི་ཐེམ་སྐྲས་བཞུགས་སོ། །


			གཤེན་གྱི་དྲང་སྲོང་ཤེས་རབ་རྒྱལ་མཚན།



			༄༅། །སྤྱན་འདྲེན་གྱི་ཡན་ལག བདེ་ལེགས་ཀུན་འབྱུང་འགྲོ་བ་ཡོངས་ཀྱི་མགོན། སངས་རྒྱས་བོན་དང་གཤེན་རབ་བླ་མར་བཅས། བརྩེ་བས་འདིར་གཤེགས་དམིགས་པའི་གདན་ལ་བཞུགས། ཕྱག་གི་ཡན་ལག ལེགས་པའི་སྐུ་ལ་མཁྱེན་པའི་སྤྱན་མངའ་ཞིང་། གང་འདུལ་ཕྲིན་ལས་གདུལ་བྱ་ཡོངས་ལ་ཁྱབ། ཐུགས་རྗེའི་མངའ་བདག་ཁྱེད་ལ་གུས་ཕྱག་འཚལ། མཆོད་འབུལ་གྱི་ཡན་ལག ཕྱི་ནང་གསང་བའི་མཆོད་སྤྲིན་བླ་མེད་ཚོགས། བསོད་ནམས་ཡེ་ཤེས་ཚོགས་གཉིས་རྫོགས་ཕྱིར་འབུལ། དགྱེས་པའི་ཚུལ་གྱིས་འགྲོ་བའི་དོན་ཕྱིར་བཞེས། བཤགས་པའི་ཡན་ལག ཚེ་རབས་འདི་དང་སྐྱེ་བ་ཐམས་ཅད་དུ། མི་དགེ་སྡིག་པ་བགྱིས་དང་ཡི་རང་སོགས། གནོང་འགྱོད་ཞུམ་པས་མཁྱེན་ལྡན་ཁྱེད་ལ་བཤགས། རྗེས་སུ་ཡི་རང་གི་ཡན་ལག རྒྱལ་དང་རྒྱལ་སྲས་རྣམས་དང་གང་ཟག་གིས། རྣམ་དག་དགེ་རྩ་ཇི་ལྟར་སྤྱད་རྣམས་ལ། མོས་འདུན་བློའི་རྗེས་སུ་ཡི་རང་བགྱིད། གསོལ་བ་འདེབས་པའི་ཡན་ལག འགྲོ་རྣམས་འཁོར་བའི་མཚོ་ལས་སྒྲོལ་བའི་ཕྱིར། གང་འདུལ་བཀའ་ཡི་འཁོར་ལོ་རབ་བསྐོར་ཅིང་། མྱ་ངན་མི་འདའ་བཞུགས་པར་གསོལ་བ་འདེབས། སྨོན་ལམ་གྱི་ཡན་ལག བདག་གིས་དགེ་བ་ཇི་ལྟར་བསགས་པའི་མཐུས། ལས་ངན་ཀུན་བྱང་བར་ཆོད་ཀུན་ཞི་ནས། དལ་འབྱོར་ཉིད་ཐོབ་མཐུན་རྐྱེན་ཀུན་ལྡན་ཤོག ཐབས་མཁས་མཚན་ལྡན་དཔོན་གསས་བར་བསྟེན་ནས། ཐོས་བསམ་སྒོམ་པས་ཤེས་པའི་རྒྱུད་སྦྱང་ཞིང་། རྣམ་དག་དགེ་བ་རྒྱུན་ཏུ་སྤྱོད་པར་ཤོག སྐྱབས་གནས་ལྷ་དང་རྟག་ཏུ་མི་འབྲལ་ཞིང་། དད་དང་སྙིང་རྗེ་རྒྱུ་རྐྱེན་ཀུན་འཚོགས་ནས། འགྲོ་ཀུན་དོན་དུ་བྱང་ཆུབ་སེམས་བསྐྱེད་ཤོག དྲན་པ་ཉེར་བཞག་ཡང་དག་སྤང་པ་དང་། རྫུ་འཕྲུལ་རྐང་བཞིས་ཚོགས་ཀྱི་ལམ་བསྒྲོད་ཅིང་། ཐར་པ་ཆ་མཐུན་དགེ་རྩས་རྒྱུད་སྨིན་ཤོག དབང་པོ་སྟོབས་དང་ཏིང་འཛིན་ལྔ་བསྒོམ་ནས། དྲོད་རྩེ་བཟོད་མཆོག་སྦྱོར་ལམ་ཡོངས་བསྒྲོད་ཅིང་། ངེས་འབྱེད་ཆ་མཐུན་དགེ་བས་རྣམ་གྲོལ་ཤོག གསལ་སྟོང་གཉིས་མེད་དེ་བཞིན་ཉིད་ཀྱི་དོན། སྐད་ཅིག་ཉིད་ལ་གསལ་བར་མངོན་མཐོང་ནས། འཇིག་རྟེན་ལས་ཐར་མྱང་འདས་ས་ཐོབ་ཤོག རྣམ་དག་དབྱིངས་ཀྱི་ངང་ལས་མི་གཡོས་ཅིང་། བླ་མེད་ཕྱིན་བཅུས་གཞན་གྱི་དོན་བསྒྲུབ་ནས། སྒོམ་པའི་ལམ་བསྒྲོད་ཚོགས་གཉིས་རབ་རྫོགས་ཤོག མཐར་ཕྱིན་ས་ལ་སྐུ་གསུམ་རབ་བརྙེས་ནས། ཇི་ལྟ་ཇི་སྙེད་མཁྱེན་པའི་སྤྱན་ལྡན་ཅིང་། འཕྲིན་ལས་རྣམ་བཞིས་འགྲོ་དོན་ཀུན་གྲུབ་ཤོག མཆོད་འོས་ཐུགས་རྗེས་དེ་ལྟར་ཉེར་བཟུང་ནས། བདག་གིས་སྨོན་ལམ་བཏབ་པ་ཇི་ལྟར་བར། མ་ལུས་མྱུར་དུ་འགྲུབ་པར་མཛད་དུ་གསོལ། བསྔོ་བའི་ཡན་ལག དགེ་བ་འདི་ཡིས་འགྲོ་བ་ཇི་སྙེད་པ། སྒྲིབ་གཉིས་རྣམ་བྱང་ཚོགས་གཉིས་རབ་རྫོགས་ནས། བདེ་ལེགས་ཀུན་རྫོགས་ཀུན་མཁྱེན་དེ་ཐོབ་ཤོག སྨོན་ལམ་ཡན་ལག་བརྒྱད་པ་ཐར་པའི་ཐེམ་སྐྲས་ཞེས་བྱ་བ་གཤེན་གྱི་དྲང་སྲོང་ཤེས་རབ་རྒྱལ་མཚན་གྱིས་རིན་ཆེན་སྤུངས་པ་མཁར་སྣ་འི་དགོན་པར་སྦྱར་བ་དགེའོ། །





བདེན་ཚིག་སྨོན་ལམ།


			༄༅། །གང་གི་བདེན་ཚིག་རྟེན་འབྲེལ་བསླུ་མེད་ཀྱིས། གངས་ཅན་མགོན་པོ་རྒྱལ་བ་སྨན་རི་བའི། མདོ་སྔགས་བསྟན་པའི་བ་དན་མངོན་མཐོ་ཞིང༌། སྲིད་མཐའི་བར་དུ་ཡུན་རིང་གནས་གྱུར་ཅིགདུས་རྒྱལ་ཀུན་འདུས་མཉམ་མེད་ཤེས་རབ་རྒྱལ། བསླབ་པ་གསུམ་ལྡན་ངུར་སྨྲིག་འཛིན་པའི་བདེ། རྨད་བྱུང་ཕྲིན་ལས་ཟབ་མོ་ཕྱོགས་ཀུན་ཏུ། ཡར་ངོའི་ཟླ་ལྟར་རྒྱས་པའི་བཀྲ་ཤིས་ཤོགརྒྱལ་བའི་བསྟན་པ་ཉི་མའི་འོད། ལྷག་པའི་འོད་ཟེར་ཕྱོགས་བརྒྱར་འཕྲོས། བོན་གྱི་རྒྱལ་མཚན་ལེགས་པར་འཛུགས། བསྟན་པ་ཡུན་རིང་འབར་གྱུར་ཅིགཞྭ་དཀར་རིང་ལུགས་འཛིན་པ་ཡི། ཕྲིན་ལས་གང་ཡང་བསྒྲུབ་བྱེད་པའི། མ་བདུད་ལྕམ་དྲལ་རྣམས་ཀྱིས་ཀྱང༌། བསྟན་པའི་བ་དན་ཕྱོར་ཞིག་ཀྱཻ། །ཞེས་གསང་སྔགས་བདེན་ཚིག་སྨོན་ལམ་འདི་ནི་སྐུ་མདུན་གཡུང་དྲུང་རྒྱལ་མཚན་གྱིས་སྦྱར་བ་དགེའོ། །





༄༅། །བསྔོ་བ་བདེ་ལེགས་ཀུན་འབྱུང་ཞེས་བྱ་བའི་དབུ་ཕྱོགས་བཞུགས།


			༧བླ་མ་བཀའ་དྲིན་ཅན་གྱི་ཞབས་ལ་འདུད། བསྔོ་བའི་མཐུན་གྱུར་མཛད་པར་ཞུ། །རྒྱུ་དགེ་བའི་རྩ་བ་ཐམས་ཅད་བླ་ན་མེད་པའི་བྱང་ཆུབ་མཆོག་ཏུ་བསྔོ་བར་བྱེད་པ་ལ། །སྔོན་འགྲོ་སེམས་བསྐྱེད་རྣམ་པར་དག་པས་ཟིན་དགོས་ཏེ། །ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་འདི་ལ་དུས་གཅིག་ཏུ་བསྒྲལ་ནས། །རྫོགས་པའི་སངས་རྒྱས་ཀྱི་ས་ལ་མྱུར་དུ་འཁོད་པར་བྱ་བའི་ཕྱིར་དུ། །དགེ་བའི་རྩ་བ་འདི་ལ་འཇུག་སྙམ་པའི་སེམས་བསྐྱེད། །དངོས་གཞི་དགེ་བའི་རྩ་བ་སྤེལ་བར་བྱེད་པ་ལ། །རང་ཉིད་མདུན་གྱི་ནམ་མཁའ་ལ་ཤེལ་གྱི་སེང་གེ་བཞི་གཉིས་བརྒྱད་བསྣོལ་བའི་ཁྲི་དང༌། །ཉི་ཟླ་པདྨ་བརྩེགས་པའི་གདན་སྟེང་དུ། །སངས་རྒྱས་བསྟན་པའི་གཙོ་བོ་སྐུ་ཁྱིམ་སྤངས་རབ་བྱུང་གི་ཚུལ་དུ་བཞུགས་པ། །སྐུ་མདོག་གསེར་བཙོ་མའི་མདོག་ལྟར་དྭངས་ཤིང་ཡིད་དུ་འོང་བ། །སྐྱེས་བུ་ཆེན་པོ་དེ་ལ་མཚན་བཟང་པོ་སུམ་ཅུ་རྩ་གཉིས་དཔེ་བྱད་བཟང་པོ་བརྒྱད་ཅུས་བརྒྱན་པ། །མཁྱེན་པའི་ཡེ་ཤེས་མངའ་བ། །བརྩེ་བའི་ཐུགས་རྗེ་དང་ལྡན། །གསལ་བའི་འོད་ཟེར་ཕྱོགས་བཅུར་ཡོངས་སུ་འཕྲོ་བ། །དེ་ལ་འཁོར་ཕྱོགས་བཅུའི་བདེ་བར་གཤེགས་པ། །ས་བཅུའི་གཡུང་དྲུང་སེམས་དཔའ། །བརྒྱུད་ལྡན་གྱི་བླ་མ་དམ་པ་རྣམས་ཀྱིས་བསྐོར་ནས་བཞུགས་པར་གསལ་གདབ། །དེ་དག་གི་སྤྱན་སྔར་རང་གཞན་གྱི་འདས་མ་འོང་ད་ལྟ་དུས་གསུམ་བསགས་པའི། །དགེ་བའི་རྩ་བ་དེ་དག་ཐམས་ཅད་བླ་ན་མེད་པའི་མཆོད་པའི་སྤྲིན་ཚོགས་དཔག་ཏུ་མེད་པར་ཕུལ་བས། །མཉེས་ཤིང་ཚིམས་ནས་སེམས་ཅན་ཐམས་ཅད་ཀྱི་རྒྱུད་ལ་སྒྲིབ་གཉིས་རྣམ་པར་བྱང་ཞིང༌། །ཚོགས་གཉིས་ཡོངས་སུ་རྫོགས་པའི་འདུས་ཤེས་དང་ལྡན་པར་མཛོད་ལ། །བསྔོ་བའི་ལན་མོ་མཛད་པར་ཞུ།

			༧ན་མོ་ཕྱོགས་བཅུ་ན་བཞུགས་པའི་བདེ་བར་གཤེགས་པ་རྣམས་བདག་ལ་དགོངས་སུ་གསོལ། ས་ལ་གནས་པའི་གཡུང་དྲུང་སེམས་དཔའ་རྣམས་བདག་ལ་དགོངས་སུ་གསོལ། །བླ་མ་རིན་པོ་ཆེའི་རྒྱུད་པ་དང་བཅས་པ་རྣམས་བདག་ལ་དགོངས་སུ་གསོལ། །རྒྱུ་སྦྱོར་བ་ཡོན་གྱི་བདག་པོའི་དགེ་བའི་རྩ་བ་ད་ལྟ་བསགས་པ་འདི་ལ་བརྟེན་ནས་སྔར་ཅི་ལྟར་བསགས་པ། །ད་བཟོད་བསགས་དགོས་བསམ་པ་ཡིད་ལ་ཡོད་པ། །རང་གིས་བྱས་པ། །གཞན་ལ་བཅོལ་བ། །རྗེས་སུ་ཡིད་རངས་ཕུལ་བ་ལ་སོགས་མཚན་བཅས་དང་མཚན་མེད་ཀྱིས་བསྡུས་པའི་དགེ་བའི་རྩ་བ་ཅི་དང་ཅི་བགྱིས་པ་རྣམས་ཀྱི་མཐུ་དང་ནུས་པ་ལ་བརྟེན་ནས། །འཇིག་རྟེན་འདི་ནས་ཞིང་ཁམས་རྣམ་པར་དག་པ་མཁའ་སྤྱོད་བདེ་བ་ཆེན་པོའི་ཕོ་བྲང་དུ། །སྐུ་ཞི་བར་གཤེགས་པའི་ཚུལ་བསྟན་པའི་འདྲེན་པ་མཉམ་མེད་གཤེན་རབ་མི་བོ་ནས་ཉེ་བར་བཟུང་ནས། །བཀའ་དྲིན་མཚུངས་མེད་དྲིན་ཅན་རྩ་བའི་བླ་མའི་བར་དུ་རིམ་པར་བྱོན་པའི་དཔལ་ལྡན་བླ་མ་དམ་པ་རྣམས་ཀྱི་ཐུགས་ཀྱི་དགོངས་པ་ཟབ་མོ་ཐམས་ཅད་མི་ཉམས་ཞིང་གོང་ནས་གོང་དུ་འཕེལ་ཞིང་ཡོངས་སུ་རྫོགས་པར་གྱུར་ཅིག ། ༧གཞན་ཡང་རབ་དཀར་གྱི་ཕན་པ་དང་བདེ་བ་མ་ལུས་པའི་འབྱུང་གནས། །ཀུན་མཁྱེན་རྒྱལ་བའི་བསྟན་པ་རིན་པོ་ཆེ་སྤྱི་དང༌། །ཁྱད་པར་དུ་མཉམ་མེད་འགྲོ་བའི་མགོན་པོ་ཤེས་རབ་རྒྱལ་མཚན་གྱི་ལུང་རྟོགས་ཀྱི་མདོ་སྔགས་གཡུང་དྲུང་བོན་གྱི་བསྟན་པ་རིན་པོ་ཆེ་འདི་ཉིད་ཕྱོགས་དུས་གནས་སྐབས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ། ༧། བསྟན་པ་དེ་ཉིད་སྐྱོངས་བར་བྱེད་པའི་བསྟན་འཛིན་གྱི་སྐྱེས་བུ་དམ་པ། །ཕྱོགས་བཅུའི་རབ་འབྱམས་ཀྱི་ཞིང་ཁམས་མུ་མཐའ་མེད་པ་ན་བཞུགས་པ་རྣམས་དང༌། །ཁྱད་པར་དུ་དངོས་ཀྱི་སྦྱིན་པའི་བདག་པོའི་གནས་སྐབས་སུ་ལུས་ངག་ཡིད་གསུམ་ལ་གནོད་ཅིང་འཚེ་བར་བྱེད་པའི་འགལ་རྐྱེན་ཕྱི་ནང་གི་བར་དུ་གཅོད་པ་ཐམས་ཅད་ཉེ་བར་ཞི་བར་གྱུར་ཅིག ། ༧མཐུན་པའི་རྐྱེན་དུ་གྱུར་པའི་ཚེ་དང་བསོད་ནམས་དཔལ་དང་གྲགས་པ་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་གྱུར་ཅིག ། ༧། དགོན་གནས་འདི་ཉིད་སྐྱོང་བར་བྱེད་པའི་བསྟན་སྲུང་དམ་ཅན་རྒྱ་མཚོའི་ཚོགས་དང་བཅས་པ་རྣམས་ཀྱི། །མཐུ་དང་ནུས་པ་གཟི་བྱིན་ཐམས་ཅད་མི་ཉམས་ཤིང་གོང་ནས་གོང་དུ་འཕེལ་བར་གྱུར་ཅིག ། ༧། ཡངས་པའི་འཇིག་རྟེན་གྱི་ཁམས་སུ་ཡང་མི་ནད་ཕྱུགས་ནད་ཐམས་ཅད་རྒྱུན་ཆད་ནས། །ཆར་ཅུ་དུས་སུ་འབེབས་པ་དང༌། །ལོ་ཕྱུགས་རྟག་ཏུ་ལེགས་པ་ལ་སོགས་བོན་དང་བདེ་སྐྱིད་དཔལ་འབྱོར་ཐམས་ཅད་གོང་ནས་གོང་དུ་འཕེལ་བར་གྱུར་ཅིག ། ༧། གཞན་ཡང་རྣམ་དཀར་གྱི་དགེ་བའི་རྩ་བ་འདི་དག་གི་མཐུ་དང་ནུས་པ་ལ་བརྟེན་ནས། །འཇིག་རྟེན་འདི་ནས་ཕ་རོལ་དུ་ཚེ་ལས་འདས་པ་འདས་མ་ཚེ་འདས་ཀྱི་མིང་འདིར་སྨོས། འདི་ཞེས་བྱ་བའི་ཐོག་དྲངས་མ་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་པར་གྱུར་ཅིག ། ༧། དེ་དག་གི་རྒྱུད་ལ་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་གྱུར་ཅིག ། ཏིང་ངེ་འཛིན་གྱི་ཕུང་པོ་ཡོངས་སུ་རྫོགས་པར་གྱུར་ཅིག ། ཤེས་རབ་ཀྱི་ཕུང་པོ་ཡོངས་སུ་རྫོགས་པར་གྱུར་ཅིག ། རྣམ་གྲོལ་གྱི་ཕུང་པོ་ཡོངས་སུ་རྫོགས་པར་གྱུར་ཅིག ། རྣམ་པར་གྲོལ་བ་ཡེ་ཤེས་ཀྱི་ཕུང་པོ་ཡོངས་སུ་རྫོགས་པར་གྱུར་ཅིག ། ཁམས་གསུམ་འཁོར་བའི་ས་དགུ་ལ་ཉོན་མོངས་པའི་སྒྲིབ་བྱང་བར་གྱུར་ཅིག ། གཡུང་དྲུང་ཐེག་པའི་ས་བཅུ་ལ་ཤེས་བྱའི་སྒྲིབ་བྱང་བར་གྱུར་ཅིག ། བཅུ་གཅིག་ཀུན་ཏུ་འོད་ཀྱི་ས་ལ་ནི། །རང་དོན་དུ་བོན་གྱི་སྐུ་བདེ་ཆེན་པོ་ཐོབ་པར་གྱུར་ཅིག ། གཞན་དོན་དུ་གཟུགས་སྐུ་རྣམ་གཉིས་སུ་སྤྲུལ་ནས། །འགྲོ་བ་སེམས་ཅན་ཐམས་ཅད་འདྲེན་པའི་སྟོན་པ་ཆེན་པོ་རེ་རེ་བྱོན་ནུས་པར་གྱུར་ཅིག ། ༧། དགེ་བ་བསོད་ནམས་འདི་ཡི་མཐུ་དཔལ་དང༌། །སངས་རྒྱས་སེམས་དཔའ་རྣམས་ཀྱི་བྱིན་རླབས་དང༌། །འཕྲུལ་ངག་བདེན་པ་བཀའ་ཡི་ནུས་མཐུ་ཡི། །བདག་གིས་བསྔོས་ཤིང་སྨོན་ལམ་བཏབ་པ་བཞིན། །དོན་ཐམས་ཅད་དེ་ཁོ་ནར་ཇི་བཞིན་དུ་འགྲུབ་པར་གྱུར་ཅིག༧། སྔ་རབས་འདས་པའི་གཤེན་རབ་ཐམས་ཅད་ཀྱིས། དམིགས་པ་མེད་པར་བསྔོས་པ་ཇི་བཞིན་དུ། བདག་གཞན་དགེ་རྩ་བསོད་ནམས་ཅི་བསགས་པ། བདག་ཀྱང་དེ་བཞིན་དམིགས་པ་མེད་པར་བསྔོ། །བསྔོ་བ་ཐར་པའི་གྲུ་གཟིངས་འདི་གཤེན་གྱི་དྲང་སྲོང་ཤེས་རབ་རྒྱལ་མཚན་གྱིས་བཀྲ་ཤིས་སྨན་རིའི་ཁྲོད་དུ་སྦྱར་བའོ། །དགེའོ། །





བཀྲ་ཤིས་ནི།


			༄༅། །ཨེ་མ་ཧོ། ཚེ་ཡི་རྒྱལ་པོ་ཚེ་རིང་ནད་མེད་ཤོག ། འདོད་པའི་རྒྱལ་པོ་ཕུན་སུམ་ཚོགས་པར་ཤོག ། བསོད་ནམས་རྒྱལ་པོ་འཕེལ་ཞིངབརྟན་པར་ཤོག ། སྨོན་ལམ་རྒྱལ་པོ་གང་བཏབ་འགྲུབ་པར་ཤོག ། འབྲས་བུའི་རྒྱལ་པོ་མངོན་སངས་རྒྱས་པར་ཤོག །

			ྋ། འགྱུར་པ་མེད་པ་སྐུ་ཡི་བཀྲ་ཤིས་ཤོག ། འགག་པ་མེད་པ་གསུང་གི་བཀྲ་ཤིས་ཤོག ། འཁྲུལ་པ་མེད་པ་ཐུགས་ཀྱི་བཀྲ་ཤིས་ཤོག ། རྒྱལ་བའི་སྐུ་གསུང་ཐུགས་ཀྱི་བཀྲ་ཤིས་ཤོག

			ྋསྟོན་པ་འཇིག་རྟེན་ཁམས་སུ་བྱོན་པ་དང༌། །བསྟན་པ་ཉི་འོད་བཞིན་དུ་གསལ་བ་དང༌། །བསྟན་འཛིན་བུ་སློབ་བཤད་སྒྲུབ་འཕེལ་བ་དང༌། །བསྟན་པ་ཡུན་རིང་གནས་པའི་བཀྲ་ཤིས་ཤོག

			ྋ། བསྟན་འཛིན་སྐྱེས་བུ་མི་ཡི་སེང་གེའི་ཞབས། །ས་ཕྱོགས་གར་བཞུགས་བསྟན་པ་གར་འཛིན་ཀྱང༌། །གདུལ་བྱ་སྨིན་གྲོལ་ལམ་ལ་འཁོད་པ་དང༌། །བར་ཆད་མ་ལུས་ཡོངས་སུ་ཞི་འགྱུར་ཅིག

			ྋ། བསྟན་པའི་དཔལ་དུ་བླ་མའི་ཞབས་བརྟན་ཞིང༌། །བསྟན་འཛིན་སྐྱེས་བུ་ས་སྟེང་ཡོངས་ལ་ཁྱབ། །བསྟན་པའི་སྦྱིན་བདག་མངའ་ཐང་འབྱོར་བ་རྒྱས། །བསྟན་པ་ཡུན་རིང་གནས་པའི་བཀྲ་ཤིས་ཤོག

			ྋ། ཉིན་ཡང་བཀྲ་ཤིས་དཔལ་འབར་ཏ་ལ་ལ། །མཚན་ཡང་བཀྲ་ཤིས་དཔལ་འབར་སི་ལི་ལི། །ཉིན་མཚན་རྟག་ཏུ་བཀྲ་ཤིས་གང་ལེགས་པ། །དེང་འདིར་གསལ་ཞིང་བཀྲ་ཤིས་བདེ་ལེགས་ཤོག །





ཤར་རྫ་རིན་པོ་ཆེ་གསོལ་འདེབས།


			དྲི་མེད་རྒྱལ་བསྟན་སྙིང་པོ་མཛོད་བརྒྱའི་སྒོ། ། འབྱེད་ལ་འཇིགས་མེད་སྨྲ་བའི་དབང་པོ་མཆོག །།ཀ་དག་རིག་པའི་རང་གདངས་རང་ཤར་བ། །

			འདྲེན་མཆོག་མངྒ་ཝེར་ཞེར་གསོལ་བ་འདེབས། །ཞེས་པའི་གསོལ་འདེབས་འདི་ནི་སྟག་ཞིག་རྟོགས་ལྡན་སེང་གེ་ཉི་མས་སྦྱར་བའོ། །





༄༅།།རྫོགས་པ་ཆེན་པོ་སྐུ་གསུམ་རང་ཤར་ལས་སྔོན་འགྲོ་རྗེས་ཀྱི་ཚིག་བཤད་ཐུགས་རྗེ་མྱུར་གཟིགས་བཞུགས།


			༄༅།།ཀུན་བཟང་ངང་ལ་ཕྱག་འཚལ་ལོ།རྫོགས་པ་ཆེན་པོ་སྐུ་གསུམ་རང་ཤར་ལས་རྩ་རླུང་ཐིག་ལེ་ཉམས་སུ་ལེན་པའི་རྣལ་འབྱོར་གྱིས།སྔོན་འགྲོ་རྗེས་ཀྱི་ཚིག་བཤད་ལས།དང་པོ་འགེགས་བསྐྲད་པ་ནི།ཧཱུྃཿའདི་སྣང་རྒྱལ་བའི་དཀྱིལ་འཁོར་ལ།བགེགས་ཞེས་བྱ་བ་མ་མཆིས་ཀྱང༌།མ་རྟོགས་གཉིས་འཛིན་འཁྲུལ་པའི་རིགས།ཐམས་ཅད་གདོད་མའི་ཀློང་དུ་དེངས།བསྭོ་ཨ་ཕཊ་ཕཊ༔ཐམས་ཅད་རང་སྣང་བདེ་ཆེན་ཞིང་དུ་བསམ།།





དེ་ནས་གནས་ལུགས་ཀྱི་ངང་དུ་སྐྱབས་སུ་འགྲོ་བ་ནི།


			ྋངོ་བོ་སྟོང་པ་བོན་གྱི་སྐུ།རང་བཞིན་གསལ་བ་རྫོགས་པའི་སྐུ།གཉིས་མེད་རྩལ་སྣང་སྤྲུལ་པའི་སྐུ།རང་རིག་ཀློང་དུ་སྐྱབས་སུ་མཆི།།ཞེས་སྐྱབས་སུ་འགྲོའོ།དེ་ནས་ཁྱད་པར་གྱི་བྱང་ཆུབ་སེམས་བསྐྱེད་པ་ནི།ྋསྣང་སྲིད་དག་པར་རབ་འབྱམས་ཞིང༌།གདོད་ནས་ཀུན་བཟང་མཉམ་བདལ་ཀློང༌།ཡེ་གྲོལ་ཆེན་པོའི་སེམས་མཆོག་བསྐྱེད།མཐའ་ཡས་འགྲོ་བ་བསྒྲོལ་བར་བྱ།།ཞེས་སེམས་བསྐྱེད་དོ།རྩ་རླུང་དོན་གྱི་མཎྜལ་འབུལ་བ་ནི།ྋརྩ་གསུམ་འཁོར་ལོ་ལྔ་ཡི་སྣོད།རླུང་ལྔའི་འོད་ཀྱི་ཚོམ་བུ་བཀོད།བཅུ་དྲུག་ཐིག་ལེའི་རྒྱན་དང་བཅས།རང་ལུས་རྒྱལ་བའི་ཞིང་ལ་འབུལ།།ཞེས་མཎྜལ་འབུལ་ལོ།དེ་ནས་དགོངས་བརྡ་སྙན་ཁུང་གི་བརྒྱུད་པའི་བླ་མ་ལ་གསོལ་བ་བཏབ་པ་ནི།

			ཨེ་མ་ཧོ། བོན་དབྱིངས་སྤྲོས་བྲལ་སྒྱུ་འཕྲུལ་རོལ་པའི་ཞིང༌།ཡེ་ཉིད་སྟོན་པ་ཀུན་ཏུ་བཟང་པོ་སོགས།དགོངས་བརྒྱུད་བླ་མ་རྣམས་ལ་གསོལ་བ་འདེབས།ཐིག་ལེ་ཉག་གཅིག་རྟོགས་པར་བྱིན་གྱིས་རློབས། ྋའོད་ཟེར་དྲ་བ་འཁྲིགས་པའི་ཀློང་དཀྱིལ་ན།གསང་བའི་བདག་པོ་སྟག་ལ་མེ་འབར་སོགས།བརྡ་རྒྱུད་བླ་མ་རྣམས་ལ་གསོལ་བ་འདེབས།འཁྲུལ་སྣང་ཡེ་ཤེས་འཆར་བར་བྱིན་གྱིས་རློབས། ྋམ་ངེས་སྤྲུལ་པ་འགྱེད་པའི་ཞིང་ཁམས་ན།རྫུ་འཕྲུལ་སྟོབས་ལྡན་ཡེ་ཤེས་བླ་མ་སོགས།སྙན་ཁུངས་བརྒྱུད་པའི་བླ་མ་ལ་གསོལ་བ་འདེབས།དབྱིངས་སྣང་འདུ་འབྲལ་མེད་པར་བྱིན་གྱིས་རློབས། ྋཡེ་ཤེས་མདངས་འོད་འཁྱིལ་པའི་གཞལ་ཡས་ན།རིག་འཛིན་གཙོ་བོ་སྟོང་རྒྱུང་མཐུ་ཆེན་སོགས།སྒྲ་བསྒྱུར་ལོ་ཙའི་བརྒྱུད་པ་ལ་གསོལ་བ་འདེབས།འོད་གསལ་སྣང་བ་རྒྱས་པར་བྱིན་གྱིས་རློབས།ྋསྣང་སྲིད་ཕྱག་རྒྱ་ཆེན་པོའི་ཞིང་མཆོག་ན།ལྔ་བརྒྱའི་གཉེན་གཅིག་དྲན་པ་ནམ་མཁའ་སོགས།གྲོལ་ཐོབ་བླ་མ་རྣམས་ལ་གསོལ་བ་འདེབས།སྣང་བཞི་ཟད་སར་ཕྱིན་པར་བྱིན་གྱིས་རློབས།ྋཡེ་ཤེས་མེ་དཔུང་འབར་བའི་དཀྱིལ་འཁོར་ན།སངས་རྒྱས་བསྟན་སྲུང་ཡེ་ཤེས་དབལ་མོ་སོགས།བོན་སྐྱོང་གཏེར་བདག་རྣམས་ལ་གསོལ་བ་འདེབས།ལམ་གྱི་བར་ཆད་ཞི་བར་བྱིན་གྱིས་རློབས། ྋཟབ་གཏེར་སྒོ་བརྒྱ་འབྱེད་པའི་ཕོ་བྲང་ན།བསྟན་པའི་མངའ་བདག་གཤེན་ཆེན་ཀླུ་དགའ་སོགས།བོན་སྒོ་གསལ་བྱེད་རྣམས་ལ་གསོལ་བ་འདེབས།དགའ་བཞི་ཡེ་ཤེས་འབར་བར་བྱིན་གྱིས་རློབས།ྋདབྱིངས་རིག་འདུ་འབྲལ་མེད་པའི་ཀློང་ཡངས་ན། མཁྱེན་བརྩེའི་བདག་ཉིད་དགོངས་མཛོད་ཆེན་པོ་སོགས།རྟོགས་ལྡན་གྲུབ་ཐོབ་རྣམས་ལ་གསོལ་བ་འདེབས།རིམ་གཉིས་རྣལ་དུ་ཕེབས་པར་བྱིན་གྱིས་རློབས།



			ྋབསྟན་པ་འཛིན་སྐྱོང་སྤེལ་བའི་གནས་མཆོག་ན། རྒྱལ་བ་གཉིས་པ་མཉམ་མེད་བླ་མ་སོགས།རྒྱུད་འཛིན་མཆོག་གྱུར་རྣམས་ལ་གསོལ་བ་འདེབས།འཇའ་ལུས་འཕོ་ཆེན་གྲུབ་པར་བྱིན་གྱིས་རློབས།ྋསྤྱི་གཙུག་ཉི་ཟླ་པད་མའི་གདན་སྟེང་ན།རྒྱལ་ཀུན་ངོ་བོ་དྲིན་ཅན་བླ་མ་སོགས།འགྲོ་འདྲེན་སྐྱེས་བུ་རྣམས་ལ་གསོལ་བ་འདེབས།དོན་གཉིས་ལྷུན་གྱིས་གྲུབ་པར་བྱིན་གྱིས་རློབས།ྋལུས་སྲོག་ལྟོས་མེད་བྱང་ཆུབ་དོན་གཉེར་ལ།ལུས་ལ་བདེ་དྲོད་མེ་དཔུང་འབར་བ་དང༌།ངག་ལ་སྔགས་ཀྱི་ནུས་པ་འབར་བ་དང༌།སེམས་ལ་རྟོགས་པའི་ཡེ་ཤེས་འབར་བར་མཛོད།།ཅེས་གསོལ་བ་བཏབ་པའི་བླ་མ་རྣམས་འོད་དུ་ཞུ་ནས་རང་གི་སྤྱི་གཙུག་ནས་མར་ཐིམ་པས་སྐུ་གསུང་ཐུགས་ཀྱི་དབང་དང་བྱིན་རླབས་ཐམས་ཅད་ཐོབ་པར་བསམ།།ཞེས་གསོལ་བ་བཏབ་པའོ།།དེ་ནས་རླུང་སྦྱོར་ལ་འཇུག་པ་སྟེ་རང་གཞུང་དུ་བལྟའོ།།



			རྗེས་ཀྱི་བྱ་བ་བསྔོ་སྨོན་ནི།ྋབདག་གི་སྒོ་གསུམ་ཡང་དག་དགེ་བ་འདི།འགྲོ་ཀུན་བླ་མེད་བྱང་ཆུབ་འཐོབ་པའི་ཕྱིར།འཁོར་གསུམ་མི་དམིགས་བདེ་ཆེན་དབྱིངས་སུ་བསྔོ།ཀུན་ཀྱང་གདོད་མའི་ངང་ལ་མཉམ་གྱུར་ཅིག།ཅེས་པ་འདིའང་བོན་འདི་ལ་མཆོག་ཏུ་མོས་པའི་དགེ་བཤེས་གཡུང་དྲུང་ཡེ་ཤེས་མཚན་གྱིས་བསྐུལ་ངོར་ཤར་རྫ་པས་འཕྲལ་དུ་བརྩམས་པ་དགེའོ།།བཀྲ་ཤིས་སོ།།





ཡངས་ཟབ་ནམ་མཁའ་མཛོད་ཆེན་ལས་ལུས་སྦྱིན་མཁའ་འགྲོའི་གད་རྒྱང་བཞུགས།


			།ཧྲི་ཧོ་ཛ་ར་དྷཀྐི་དེ་པ་ཧོ། མཁའ་འགྲོའི་དགོངས་སྤྱོད་དངོས་གྲུབ་སྒྲུབ་པ་དང་། སྒྱུ་ལུས་ཚོགས་ཀྱི་འཁོར་ལོ་བསྐོར་བ་ལ། ཐོག་མེར་གཉན་གནས་ཕྱིན་ནས་ས་འདུལ་བ། འཁོར་འདས་མཉམ་ཉིད་རྟོགས་པའི་རྣལ་འབྱོར་གྱིས། ཡེ་ཤེས་རོལ་པའི་གླུ་ལེན་བྲོ་འཁྲབ་ཅིང་། ཐབས་ཤེས་དབྱེར་མེད་དྷར་སིལ་སྒྲ་དང་བཅས། བདག་མེད་ངང་ནས་ཤུགས་འབྱུང་ཚིག་འདི་བརྗོད། འདི་ན་ལྷ་དང་འདྲེ་ཞེས་སྣང་བ་ཡང་། ཡུམ་ཆེན་བ་གའི་ཀློང་ནས་གཞན་མ་གྱེས། གཞི་རྩ་འགག་མེད་རང་སྣང་གར་བསྒྱུར་བའི། གཉིས་མེད་ཡེ་ཤེས་ངང་དུ་ཡ་ལ་ལ། གཉིས་འཛིན་འདྲེ་རྒོད་མགོ་ལ་བྲོ་ཞིག་བརྡུང་། བདག་འཛིན་འགོང་པོའི་ཕུང་པོ་ཤིགས་སེ་ཤིག བདག་མེད་གཉུག་མའི་གླུ་དབྱངས་དབྱིངས་སུ་འཐེན། བདེན་མེད་སྒྱུ་མའི་བྲོ་གར་མཁའ་ལ་འཁྲབ། རྣལ་འབྱོར་སྟོང་ཉིད་ཁ་ལྔའི་ངར་སྐད་འདིས། རྒྱལ་འགོང་ཝ་སྐྱེས་ཕོ་མོའི་ཀླད་འགེམས་ཤིག བདེ་ཆེན་ཡེ་ཤེས་རོལ་པའི་བྲོ་ཆེན་གྱིས། ང་བདག་གཟུགས་འཛིན་ཉོན་མོངས་རྡུལ་དུ་རློག ཧཱུྃ་ཧཱུྃ་ཧཱུྃ༔ ཕཊ༔ཕཊ༔ཕཊ༔ བྲོ་བརྡུང་། སྐྱབས་སུ་འགྲོ་བ་ནི། གཞི་མ་བཅོས་སྟོང་ཆེན་ས་ཏྲིག་ཡུམ། མ་ཡུམ་ཆེན་ཀློང་ལ་སྐྱབས་སུ་མཆི། མ་གཉན་སའི་ལྷ་འདྲེ་རིགས་དྲུག་འགྲོ། མ་ཁྱེད་ཀྱི་ཐུགས་རྗེས་བཟུང་དུ་གསོལ། ཕཊ༔ སྐྱབས་སུ་འགྲོ་ཞིང་། སེམས་བསྐྱེད་པ། རང་འཁྲུལ་པ་མ་ཤེས་གཉིས་འཛིན་གྱིས། གཞན་སེམས་ཅན་ཡོངས་ལ་གནོད་བྱེད་འདྲེ། ད་བྱང་ཆུབ་སེམས་ཀྱི་དོན་རྟོགས་ནས། དབྱིངས་ཀ་དག་ངང་དུ་གྲོལ་གྱུར་ཅིག ཕཊ༔ སེམས་མཆོག་བསྐྱེད་ཅིང་། གསོལ་བ་འདེབས་པ། ༧ཨེ་མ་ཧོ། བོན་སྐུ་ཀུན་ཏུ་བཟང་མོ་ལ་གསོལ་བ་འདེབས། རྫོགས་སྐུ་ཤེས་རབ་ཕར་ཕྱིན་ལ་གསོལ་བ་འདེབས། ཡུམ་ཆེན་སྐྱེ་མ་འོད་མཚོ་ལ་གསོལ་བ་འདེབས། མཁའ་འགྲོ་སྐལ་པ་བཟང་མོ་ལ་གསོལ་བ་འདེབས། མཁའ་འགྲོ་ཐུགས་རྗེ་ཀུན་གྲོལ་ལ་གསོལ་བ་འདེབས། མཁའ་འགྲོ་འོད་ལྡན་ཉི་འབར་ལ་གསོལ་བ་འདེབས། མཁའ་འགྲོ་སྲིད་པའི་རྒྱལ་མོ་ལ་གསོལ་བ་འདེབས། ཞི་བའི་མཁའ་འགྲོ་དཀར་མོ་ལ་གསོལ་བ་འདེབས། རྒྱས་པའི་མཁའ་འགྲོ་ལྗང་མོ་ལ་གསོལ་བ་འདེབས། དབང་གི་མཁའ་འགྲོ་དམར་མོ་ལ་གསོལ་བ་འདེབས། དྲག་པོའི་མཁའ་འགྲོ་སྔོན་མོ་ལ་གསོལ་བ་འདེབས། འཇིགས་བྱེད་སྒོ་མ་སྡེ་བཞི་ལ་གསོལ་བ་འདེབས། དྲིན་ཅན་རྩ་བའི་བླ་མ་ལ་གསོལ་བ་འདེབས། མ་ཚོགས་ཐུགས་རྗེ་དགོངས་པའི་རྩལ་ཕྱུང་ལ། མ་ཐུལ་གཉན་སའི་ལྷ་འདྲེ་དབང་དུ་བསྡུས། མ་རུང་གཉན་སའི་ལྷ་འདྲེ་ཟིལ་གྱིས་གནོན། མ་རྟོགས་ཁམས་གསུམ་སེམས་ཅན་དབྱིངས་སུ་དྲོངས། མ་ཅིག་མཁའ་དབྱིངས་ཚོམ་བུ་གཅིག་འདྲེས་ནས། མ་ལུས་རྫོགས་པའི་སངས་རྒྱས་ས་ཐོབ་ཤོག ཕཊ༔ གསོལ་བ་བཏབ་ནས་ལུས་ཚོགས་ལ། རྣམ་ཤེས་སྤར་རེ་གཟུགས་ཕུང་བསྒྲལ། ༧ལུས་བདག་འཛིན་བོར་བའི་སྐྱེ་མེད་སེམས། རྩ་དབུ་མའི་ལམ་ནས་མཁའ་ལ་བཏོན། ཕཊ༔ ཉོན་མོངས་ཀྱི་བདུད་བཅོམ་སྐལ་བཟང་མ། སྐུ་རྒྱན་དྲུག་ཁྲ་ལེ་གར་གྱིས་བཞེངས། ཕཊ༔ དཀར་འགྱེད་བྱེད་ན། གཡས་གྲི་ཁུག་གིས་ཕུང་པོའི་བདུད་པོ་བསྒྲལ། བདུད་སྙེམས་བྱེད་མགོ་བཅད་ཐོད་པ་བྲེག སྟོང་གསུམ་གྱི་ཁ་ལ་ཟངས་སུ་བཙུག གཟུགས་ཕུང་པོ་སྣོད་དུ་ལིང་གིས་བཞག ཐུགས་གསང་བའི་མཛོད་ནས་འཕྲོས་པ་ཡིས། ཨ་ཐུང་གི་མེ་ཡིས་གཟུགས་ཕུང་བཞུས། ལུང་ཕུང་ཁམས་བདུད་རྩིར་ནར་གྱིས་ཞུ། ཨ་ཧྃ་ལས་བདུད་རྩིའི་ཞུན་ཐིགས་ཀྱིས། རོ་བརྒྱ་ལྡན་བདུད་རྩིས་གནམ་སར་ཁེངས། ཕཊ༔ སྐྱབས་དཀོན་མཆོག་མགྲོན་ལ་མཆོད་པ་འབུལ། བཀའ་བསྟན་སྲུང་ཚོགས་ཀྱིས་དགྱེས་པར་བཞེས། བགེགས་འབྱུང་པོ་སྡེ་བརྒྱད་ངོམས་པར་རོལ། མ་རིགས་དྲུག་འགྲོ་རྣམས་ཚིམས་པར་སྤྱོད། ཕཊ༔ ལྷ་མཆོད་མགྲོན་མཉེས་ནས་ཚོགས་གཉིས་རྫོགས། བོན་བསྟན་སྐྱོང་དགྱེས་ནས་ལས་བཅོལ་སྒྲུབས། གདོན་ཕོ་མོའི་གདུག་སེམས་གནོད་འགལ་ཞི། མ་རིགས་དྲུག་འདོད་ཚིམས་ལན་ཆགས་ཁེར། ཕཊ༔ཕཊ༔ཕཊ༔ དམར་འགྱེད་ནི། གཡས་གྲི་ཁུག་གིས་ཕུང་པོའི་བདུད་པོ་བསྒྲལ། བདུད་སྙེམས་བྱེད་མགོ་བཅད་གཡང་གཞིའི་སྟེང་། སྟོང་གསུམ་གྱི་མཁའ་ལ་ཤ་ཁྲག་སྤུངས། བྱ་རྒོད་པོ་རོ་ཐོག་ལྷག་པ་བཞིན། ཁྱོད་གཉན་སའི་ལྷ་འདྲེ་འདིར་འདུས་ལ། ཤ་འདོད་ན་ཤ་ལ་ཁམ་ཁམ་ཟོ། ཁྲག་འདོད་ན་ཁྲག་ལ་ལྕིབ་ལྕིབ་འཐུང་། རུས་འདོད་ན་རུས་འཆོས་ལྷ་རྐང་འཇིབ། ནང་ཁྲོལ་དང་རྒྱུ་མ་ཁྱུར་ཁྱུར་རོལ། ཚེ་སྔ་ཕྱིས་ལན་ཆགས་ཁེར་གྱུར་ཅིག འདྲེ་གདུག་ཅན་གདུག་སེམས་ཞི་གྱུར་ཅིག།ཕཊ༔ཕཊ༔ཕཊ༔ བོན་སྦྱིན་ནི། གནས་གསང་ཆེན་ཞིང་འཁོད་ལྷ་འདྲེ་རྣམས། དུས་རྟག་ཏུ་གཞན་ལ་གནོད་སེམས་སྤོངས། ཡུལ་གཡུང་དྲུང་གནས་བཞིར་སྐྱབས་སུ་གསོལ། མ་སེམས་ཅན་ཡོངས་ལ་སྙིང་རྗེ་བསྐྱེད། ཕཊ༔ སྐྱབས་སྦྱིན་ནི། སེམས་དྲན་བསམ་མཁན་པོའི་གཞི་རྩ་ཆོད། དོན་དངོས་པོ་མ་གྲུབ་སལེ་བ། འདི་ཀུན་བཟང་དགོངས་པ་ཡང་དག་ཡིན། ད་རང་ངོ་ཤེས་ནས་གྲོལ་བར་ཤོག ཕཊ༔ རྗེས་སུ་བསྔོ་སྨོན་ནི། བདག་གིས་ཟག་མེད་ཚོགས་ཆེན་འདི་བཀྱེས་པའི། དགེ་ཚོགས་གཉན་སའི་ལྷ་འདྲེ་ཡོངས་ལ་བསྔོ། ཀུན་ཀྱང་ཚོགས་གཉིས་གཏེར་ལ་ལོངས་སྤྱོད་ནས། འགྲོ་ཀུན་ཕྱམ་གཅིག་སངས་རྒྱས་མྱུར་ཐོབ་ཤོག ཕཊ༔ ཅེས་འཁོར་གསུམ་དམིགས་མེད་རྒྱ་ཡིས་གདབ་པའོ། འདིའང་རང་སློབ་ཉག་བཙུན་པྲཛྙའི་མིང་གིས་རིན་ཆེན་གཉིས་པའི་མེ་ཏོག་དང་དྲི་མེད་ལྷ་དར་གྱིས་སྣ་དྲངས་ཏེ་བསྐུལ་བའི་ངོར་ཤར་རྫའི་བྱ་བྲལ་རིག་པ་རང་ཤར་གྱིས་བྲིས་པས་དགེ་བ་སེམས་ཅན་ཐམས་ཅད་སངས་རྒྱས་འཐོབ་པའི་རྒྱུར་གྱུར་ཅིག བཀྲ་ཤིས་པར་ཤོག དགེའོ། དགེའོ།





